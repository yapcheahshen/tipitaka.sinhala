pv_utf8 [cpd classification 2.5.7]
[pts vol pv - ] [\z pv /] [\f i /]
[pts page 001] [\q   1/]
[bjt vol pv - ] [\z pv /] [\w i /]
[bjt page 002] [\x   2/]

suttantapiṭake

petavatthupāḷi

namo tassa bhagavato arahato sammā sambuddhassa.

uragavaggo paṭhamo

1. 1

[pts page 003] [\q   3/]

1. khettūpamā arahanto dāyakā kassakūpamā,
bījūpamaṁ deyyadhammaṁ etto nibbattate phalaṁ
2. etaṁ bījaṁ kasī khettaṁ petānaṁ dāyakassa ca,
taṁ petā paribhūñjanti dātā puññena vaḍḍhati.

3. idheva kusalaṁ katvā pete ca paṭipūjiya
saggañca kamatiṭṭhānaṁ kammaṁ katvāna bhaddaka'nti.

khettūpamapetavatthu paṭhamaṁ.

1. 2

1. kāyo te sabbasovaṇṇo sabbā obhāsate disā,
mukhaṁ te sūkarasseva kiṁ kammamakari pūreti.

5. kāyena saññato āsiṁ vācāyāsimasaññato, 1
tena me tādiso vaṇṇo yathā passasi nārada.

6. taṁ tyāhaṁ2 nārada brūmi sāmaṁ diṭṭhamidaṁ tayā,
mākāsi mukhasā pāpaṁ mā kho sūkaramukho ahū'ti.

sūkaramukhapetavatthu dutiyaṁ.

1. vācāyāsiṁ asaññato sīmu[ii] syā.
2. tāhaṁ - pa.

[bjt page 4] [\x   4/]

1. 3

7. dibbaṁ subhaṁ dhāresi vaṇṇadhātuṁ
vebhāsayaṁ tiṭṭhasi antalikkhe,
mukhañca te kimayo pūtigandhaṁ
khādanti kiṁ kammamakāsi pubbeti?.
[pts page 004] [\q   4/]
8. samaṇo ahaṁ pāpo1 duṭṭhavāco
tapassirūpo mukhasā asaññato,
laddhā ca me tapasā vaṇṇadhātu
mukhañca me pesūniyena pūti.

9. tayidaṁ tayā nārada sāmaṁ diṭṭhaṁ
anukampakā ye kusalā vadeyyuṁ,
mā pesunaṁ mā ca musā abhāṇī
yakkho tuvaṁ bhohisi kāmakāmī'ti.

putimukhapetavatthu tatiyaṁ.

1. 4

10. yaṁ kiñcārammaṇaṁ katvā dajjā dānaṁ amaccharī,
pubbapete ca ārabbha athavā vatthu devatā.

11. cattāro ca mahārāje lokapāle yasassino,
kuveraṁ dhataraṭṭhaṁ ca virūpakkhaṁ virūḷhakaṁ,
te ceva pūjitā honti dāyakā ca anipphalā.

12. na hi ruṇṇaṁ ca soko vā yā caññā paridevanā,
na taṁ petassa atthāya evaṁ tiṭṭhanti ñātayo.

13. ayañca kho dakkhiṇā dinnā saṅghamhi suppatiṭṭhitā,
dīgharattaṁ hitāyassa ṭhānaso upakappatī'ti.

piṭṭhadhītalikapetavatthu catutthaṁ.

1. pāpoti - machasaṁ.

[bjt page 6] [\x   6/]

1. 5

14. tirokuḍḍhesu tiṭṭhanti sandhisiṅghāṭakesu ca,
dvārabāhāsu tiṭṭhanti āgantvāna sakaṁ gharaṁ.

15. pahūte antapānamhi khajjabhojje upaṭṭhite,
na tesaṁ koci sarati santānaṁ kammapaccayā.

16. evaṁ dadanti ñātīnaṁ ye honti anukammapakā,
suciṁ paṇītaṁ kālena kappiyaṁ pānabhojanaṁ.
idaṁ vo ñātīnaṁ hotu sukhitā hontu ñātayo,

17. te ca tattha samāgantvā ñātipetā samāgatā.
pahūte annapānamhi sakkaccaṁ anumodare,

18. cīraṁ jīvantu no ñāti yesaṁ hetu labhāmase.
amhākañca katā pūjā dāyakā ca anipphalā,

[pts page 005] [\q   5/]

19. na hi tattha kasī atthi gorakkhettha na vijjati.
vaṇijjā tādisī natthi hiraññena kayākkayaṁ,
ito dinnena yāpenti petā kālakatā tahiṁ.

20. unname udakaṁ vaṭṭhaṁ1 yathā ninnaṁ pavattati,
evameva ito dinnaṁ petānaṁ upakappati.

21. yathā vārivahā pūrā paripūrenti sāgaraṁ,
evameva ito dinnaṁ petānaṁ upakappati.

22. adāsi me akāsi me ñātimittā sakhā ca me,
petānaṁ dakkhiṇaṁ dajjā pubbe katamanussaraṁ.

23. na hi ruṇṇaṁ va soko vā yā caññā paridevanā,
na taṁ petānamatthāya evaṁ tiṭṭhanti ñātayo.

24. ayañca kho dakkhiṇā dinnā saṅghamhi suppatiṭṭhitā,
dīgharattaṁ hitāyassa ṭhānaso upakappati.

25. so ñātidhammo ca ayaṁ nidassito
petāna pūjā ca katā uḷārā,
balañca bhikkhūnamanuppadinnaṁ
tumhehi puññaṁ pasutaṁ anappaka'nti.

tirokuḍḍapetavatthu pañcamaṁ.

1. vuṭṭhaṁ - machasaṁ.

1. 6

26. naggā dubbaṇṇarūpāsi duggandhā pūti vāyasi,
makkhikā parikiṇṇāva kā nu tvaṁ idha tiṭṭhasi'?ti.

27. ahaṁ bhabhadante petīmhi duggatā yamalokikā,
pāpakammaṁ karitvāna petalokamittā gatā.

28. kālena pañca puttāni sāyaṁ pañcaṁ punāpare,
vijāyitvāna khādāmi tepi nā honti me alaṁ.

29. pariḍayhati dhūmāyati khudāya1 hadayaṁ mama,
pānīyaṁ na labhe pātuṁ passa maṁ byasanaṁ gata'nti.

30. kinnu kāyena vācāya manasā dukkaṭaṁ kataṁ,
kissa kammavipākena puttamaṁsāni khādasī'ti.

[pts page 006] [\q   6/]

31. sapatti me gambhini āsi tassā pāpaṁ acetayiṁ,
sāhaṁ paduṭṭhamanasā akariṁ gabbhapātanaṁ.

32. tassā dvemāsiko gabbho lohitaññeva pagghari,
tadassā mātā kupitā mayhaṁ ñātī samanayi.

33. sapathañca maṁ kāresi paribhāsāpayī ca maṁ,
sāhaṁ ghorañca sapathaṁ musāvādaṁ abhāsisaṁ:
puttamaṁsāni khādāmi sace taṁ pakataṁ mayā.

34. tassa kammassa vipākena musāvādassa cūbhayaṁ,
puttamaṁsāni khādāmi pubbalohitamakkhitā'ti.
pañcaputtakhādakapetavatthu chaṭṭhamaṁ.

1. 7

35. naggā dubbaṇṇarūpāsi duggandhā pūti vāyasi,
makkhikāparikiṇṇāva kā nu tvaṁ idha tiṭṭhasī?'ti.
1. khuddāya - katthaci.

[bjt page 10] [\x  10/]

36. ahaṁ bhadante petīmhi duggatā yamalokikā,
pāpakammaṁ karitvāna petalokamito gatā.

37. kālena satta puttāna sāyaṁ satta punāpare,
vijāyitvāna khādāmi tepi nā honti me alaṁ.

38. pariḍayhati dhūmāyati khudāya hadayaṁ mama,
nibbutiṁ nādhigacchāmi aggidaḍḍheva ātape'ti.

39. ninnu kāyena vācāya manasā dukkaṭaṁ kataṁ,
kissa kammavipākena puttamaṁsāni khādasī?ti.

40. ahū mayhaṁ dupe puttā ubho sampannayobbanā,
sāhaṁ puttaba lupetā sāmikaṁ atimaññisaṁ.

41. tato me sāmiko kuddho sapattiṁ aññamānayī,
sā ca gabbhaṁ alabhittha tassā pāpaṁ acetayiṁ.

42. sāhaṁ paduṭṭhamanasā akariṁ gabbhapātanaṁ,
tassā temāsiko gabbho pūtilohitako pati.

43. tadassā mātā kupitā mayhaṁ ñātī samānayi,
sapathañca maṁ kāresi paribhāsāpayī ca maṁ.

44. sāhaṁ ghorañca sapathaṁ musāvādaṁ abhāsisaṁ,
puttamaṁsāni khādāmi sace taṁ pakataṁ mayā.
[pts page 007] [\q   7/]
45. tassa kammassa vipākena musāvādassa cūbhayaṁ,
puttamaṁsāni khādāmi pubbalohitamakkhitā'ti.

sattaputtakhādakapetavatthu sattamaṁ.

1. 8

46. kinnu ummattarūpova lāyitvā haritaṁ tiṇaṁ.
khāda khādati lapasi gatasattaṁ jaraggavaṁ.

47. na bhi annena pānena mato goṇo samuṭṭhahe,
tvaṁsi bālo ca dummedho yathā tañño ca dummatī'ti.

[bjt page 12] [\x  12/]

48. ime pādā idaṁ sīsaṁ ayaṁ kāyo savāladhī.
nettā tatheva tiṭṭhanti ayaṁ goṇo samuṭṭhahe.

49. nāyyakassa hatthapādā kāyo sīsañca dissati.
rudaṁ mattikathūpasmiṁ na nu tvaññeva dummati'ti.

50. ādittaṁ vata maṁ santaṁ ghatasittaṁva pāvakaṁ,
vārinā viya osiñcaṁ sabbaṁ nibbāpaye daraṁ.

51. abbūḷhaṁ vata me sallaṁ sokaṁ hadayanissitaṁ,
yo me sokaparetassa pitusokaṁ apānudi.

52. svāhaṁ abbūḷhasallosmi sītibhūtosmi nibbuto,
na socāmi na rodāmi tava sutvāna māṇava.

53. evaṁ karonti sappaññā ye honti anukammapakā,
vinivattayanti sokamhā sujāto pitaraṁ yathā'ti.

goṇapetavatthu aṭṭhamaṁ.

1. 9

54. gūthañca muttaṁ ruhirañca pubbaṁ
paribhūñjati kissa2 ayaṁ vipāko,
ayannu kiṁ kammakāsi nārī
yā sabbadā lohitapubbabhakkhā.

55. navāni vatthāni subhāni ceva
muduni suddhāni ca lomasāni.
dinnāni missā kitakā bhavanti
ayannu kiṁ kammamakāsi nārī'ti.

[pts page 008] [\q   8/]

56. bhariyā mamesā ahū bhadante
adāyikā macchariṇī kadariyā,
sā maṁ dadantaṁ samaṇabrāhmaṇānaṁ
akkosatī paribhāsatī ca.

57. gūthañca muttaṁ ruhirañca pubbaṁ
paribhuñja tvaṁ asuciṁ sabbakālaṁ,
etañca te paralokasmiṁ hotu
vatthā ca te kitakasamā bhavantu, etādisaṁ duccaritaṁ caritvā
idhāgatā cirarattāya khādati'ti.

mahāpesakārapetavatthu navamaṁ.

[bjt page 14] [\x  14/]

1. 10

58. kā nu antovimānasmiṁ tiṭṭhanti nūpanikkhami,
upanikkhamassu bhadde tvaṁ passāma taṁ mahiddhika'nti.

59. aṭṭiyāmi harāyāmi naggā nikkhamituṁ bahi, kesehamhi paṭicchannā puññaṁ me appakaṁ kata'nti.

60. handuttariyaṁ dadāmi te imaṁ dussaṁ nivāsaya
imaṁ dussaṁ nivāsetvā bahi nikkhama sobhane:
upanikkhamassu bhadde tvaṁ passāma taṁ bahiṭṭhita'nti.

61. hatthena hatthe te dinnaṁ na mayhaṁ upakappati,
esetthupāsako saddho sammā sambuddhasāvako.

62. etaṁ acchādayitvāna mama dakkhiṇamādisa,
athāhaṁ sukhitā hessaṁ sabbakāmasami dhinī'ti.

63. taṁ ca te nahāpayitvāna vilimpitvāna1 vāṇijā,
vatthebhacchādayitvāna tassā dakkhiṇamādisuṁ.

64. samantarā nuddiṭṭhe vipāko udapajjatha,
bhojanacchādanapānīyaṁ dakkhiṇāya idaṁ phalaṁ.

65. tato suddhā sucivasanā kāsikuttamadhāriṇī,
hasanti vimānā nikkhami dakkhiṇāya idaṁ phalanti'.
66. sucittarūpaṁ ruciraṁ vimānaṁ te pabhāsati,
devate pucchitācikkha kissa kammassidaṁ phala'nti.

[pts page 009] [\q   9/]

67. bhikkhuno caramānassa doṇinimmajjanaṁ ahaṁ,
adāsiṁ ujubhūtassa vippasantena cetasā

68. tassa kammassa kusalassa vipākaṁ dīghamantaraṁ,
anubhomi vimānasmiṁ tañcedāni parittakaṁ.

69. uddhaṁ catūhi māsehi kālakiriyā bhavissati,
ekantaṁ kaṭukaṁ ghoraṁ nirayaṁ papatissahaṁ.

1. vilimpetvāna - machasaṁ.

[bjt page 16] [\x  16/]

70. catukkaṇṇaṁ catudvāraṁ vibhattaṁ bhāgayo mitaṁ,
ayopākārapariyantaṁ ayasā paṭikujjitaṁ.

71. tassa ayomayā bhūmi jalitā tejasā yutā,
samantā yojanasataṁ pharitvā tiṭṭhati sabbadā.

72. tatthāhaṁ dīghamaddhānaṁ dukkhaṁ vedissaṁ vedanaṁ,
phalañca pāpakammassa tasmā socāmahaṁ bhusa'nti.

khallāṭiyapetavatthu dasamaṁ.

1. 11

73. puratova setena paleti hatthinā
majjhe pana assatarīrathena,
pacchāca kaññā sivikāya niyyati
obhāsayanti dasa sabbaso1 disā.

74. tumhe pana muggarahatthapāṇino
rudammukhā bhinnapabhinnagattā,
manussabhūtā kimakattha pāpaṁ
yenañña maññassa pivātha lohita'nti.

75. puratova yo gacchati kuñjarena
setena nāgena catukkamena,
amhāka putto ahu jeṭṭhako so2
dānāni datvāna sukhī pamodati.

[pts page 010] [\q  10/]

76. yo so majjhe assatarī rathena catubbhi yuttena suvaggitena,
amhāka putto ayu majjhimo so
amaccharī dānapatī virocati.

77. yā sā ca pacchā sivikāya niyyati
nāri sapaññā migamandalocanā,
amhāka dhītā ahu sā kaniṭṭhā
bhāgaḍḍhabhāgena sukhī pamodati.

78. ete ca dānāni adaṁsu pubbe
pasannacittā samaṇabrāhmaṇānaṁ,
mayampana maccharino ahumhā
paribhāsakā samaṇabrāhmaṇānaṁ.
ete padatvā paricārayanti
mayañca sussāma naḷova khitto'ti.

1. sabbato - machasaṁ.
2. ahujeṭṭhaposo - machasaṁ.

[bjt page 18] [\x  18/]

79. kiṁ tumhākaṁ bhojanaṁ kiṁ sayanaṁ
kathaṁsu1 yāpetha supāpadhammino,
pahūtabhogesu anappakesu
sukhaṁ virādhāya2 dukhajja pattā'ti.

80. aññamaññaṁ vadhitvāna pivāma pubbalohitaṁ
bahuṁ pitvā na dhātā homa nacchādimbhase mayaṁ.

81. icceva vaccā paridevayanti
adāyakā pecca yamassa ṭhāyino,
ye te vidhitvā3 adhigamma bhoge
na bhuñjare nāpi karonti puññaṁ.

82. te khuppipāsūpagatā parattha
petā ciraṁ jhāyare ḍayhamānā,
kammāni katvāna dukhudrayāni
anubhonti dukkhaṁ kaṭukapphalāni.
[pts page 011] [\q  11/]
83. ittaraṁ hi dhanaṁ dhaññaṁ ittaraṁ idha jīvitaṁ,
ittaraṁ ittarato ñatvā dīpaṁ kayirātha paṇḍito.

84. ye te evaṁ pajānanti narā dhammassa kovidā
te dāne nappamajjanti sutvā arahataṁ vaco'ti.

nāgapetavatthu ekādasamaṁ.

1. 12

85. uragova vacaṁ jiṇṇaṁ hitvā gacchati saṁtanuṁ,
evaṁ sarīre nibbhoge pete kālakate sati.

86. anavahito5 tato āga nānuññato ito gato,
yathāgato tathāgato kā tattha paridevanā.

1. kathañca - machasaṁ.
2. cirāgāya - syā.
3. vidicca - machasaṁ.
4. evaṁ na socāmi - machasaṁ.
5. anabbhito - machasaṁ.

[bjt page 20] [\x  20/]

88. ḍayhamāno na jānāti ñātīnaṁ paridevitaṁ,
tasmā etaṁ na rodāmi gato so tassa yā gatī'ti.

89. sace rode kisā assaṁ tattha me kiṁ phalaṁ siyā,
√ātimittasubhajjānaṁ bhiyyo no aratī siyā.

90. ḍayhamāno na jānāti ñātīnaṁ paridevitaṁ
tasmā etaṁ na rodāmi gato so tassa yā gatī'ti.

91. yathāpi dārako candaṁ gacchantamanurodati,
evaṁ sampadamevetaṁ yo petamanusocati.

92. ḍayhamāno na jānāti ñātīnaṁ paridevitaṁ,
tasmā etaṁ na rodāmi gato so tassa yā gatī'ti.

93. yathāpi brahme udakumbho bhinno appaṭisandhiyo,
evaṁ sampadamevetaṁ yo petamanusocati.

94. ḍayhamāno na jānāti ñātinaṁ paridevitaṁ,
tasmā etaṁ na rodāmi gato so tassa yā gatī'ti.

uragapetavatthu dvādasamaṁ.

uragavaggo paṭhamo niṭṭhito.

tassuddānaṁ: -

khettañca sūkaraṁ pūti piṭṭhañcāpi tirokuḍḍaṁ,
pañcāpi sattaputtañca goṇañca pesakārakaṁ,
tathā khallāṭiyaṁ nāgaṁ uragañceva dvādasatāti.
[k-7-02]
[bjt page 22] [\x  22/]

2. umbarī vaggo

2. 1

[pts page 012] [\q  12/]

95. naggā dubbaṇṇarūpāsi kisā dhamanisanthatā,
upphāsulike kisike kā nu tvaṁ idha tiṭṭhasī'?ti.

96. ahaṁ bhadante petīmhi duggatā yamalokikā,
pāpakammaṁ karitvāna petalokamito gatā'ti.

97. kinnu bhadante petīmhi duggatā yamalokikā,
kissa kammavipākena petalokamito gatā?'ti.

98. anukampakā mayhaṁ nāhesuṁ bhante
pitā ca mātā athavāpi ñātakā, ye maṁ niyojeyyuṁ dadāhi dānaṁ
pasannacittā samaṇabrāhmaṇānaṁ.

99. ito ahaṁ vassa satāni pañca
yaṁ evarūpā vicarāmi naggā,
khudāya taṇhāya ca khajjamānā
pāpassa kammassa phalaṁ mamedaṁ.

100. vandāmi taṁ ayya pasannacittā
anukampa maṁ dhīra1 mahānubhāva,
datvā ca me ādissa yaṁ hi kiñci
mocehi maṁ duggatiyā bhadanteti.

101. sādhūti so paṭisasutvā sāriputtonukampako,
bhikkhunaṁ ālopaṁ datvā pāṇimattañca celakaṁ:
thālakassa ca pānīyaṁ tassā dakkhiṇamādisi.

102. samanantarānuddiṭṭhe vipāko udapajjatha, 2
bhojanacchādanapānīyaṁ dakkhiṇāya idaṁ phalaṁ.

103. tato suddhā sucivasanā kāsikuttamadhāriṇi,
vicittavatthābharaṇā sāriputtamupasaṅkamī'ti.

104. abhikkantena vaṇṇena yā tvaṁ tiṭṭhasi devate,
obhāsentī disā sabbā osadhī viya tārakā.

1. vīra - machasaṁ.
2. uppajjatha - sīmu [ii]

[bjt page 24] [\x  24/]

[pts page 013] [\q  13/]

105. kena te tādiso vaṇṇo kena te idhamijjhati,
uppajjanti ca te bhogā ye keci manaso piyā?.

106. pucchāmi taṁ devi mahānubhāve
manussabhātā kimakāsi puññaṁ,
kenāsi evaṁ jalitānubhāvā
vaṇṇo ca te sabbadisā pabhāsatī'?ti

107. uppaṇḍuki kisaṁ chātaṁ naggaṁ āpatitacchaviṁ1
muni kāruṇiko loke taṁ mamaddakkhi dukkhitaṁ.

108. bhikkhūnaṁ ālopaṁ datvā pāṇimattañca colakaṁ,
thālakassa ca pānīyaṁ mama dakkhiṇamādisi.

109. āpopassa phalaṁ passa bhattaṁ vassasataṁ dasa,
bhuñjāmi kāmakāminī anekarasabyañjanaṁ

110. pāṇimattassa colassa vipākaṁ passa yādisaṁ,
yāvatā nandarājassa vijitasmiṁ paṭicchadā.

111. tato bahutarā bhante vatthānacchādanāni me,
koseyyakambalīyāni khomakappāsikāni ca,

112. vipalā ca mahagghā ca tepākāseva lambare,
sāhaṁ taṁ paridahāmi yaṁ yaṁ hi manaso piyaṁ,

113. thālakassa ca pānīyaṁ vipākaṁ passa yādisaṁ,
gambhirā caturassā ca pokkharañño sunimmitā.

114. sātodakā2 suppatitthā natā appaṭigandhiyā,
padumuppalasañchannā vārikiñjakkhapūritā.

115. sāhaṁ ramāmi kīḷāmi modāmi akutobhayā,
muniṁ kāruṇikaṁ loke bhante vanditumāgatā'ti.

saṁsāramocakapetavatthu paṭhamaṁ.

1. samapatitacchavī - machasaṁ.
2. setodakā - sīmu.

[bjt page 26] [\x  26/]

2. 2

116. naggā dubbaṇṇarūpisi kisā dhamanisanthatā,
upphāsulike kisike kā nu tvaṁ idha tiṭṭhasī'ti.

117. ahaṁ te sakiyā mātā pubbe aññāsu jātisu,
uppannā pettivisayaṁ khuppipāsasampapitā.

[pts page 014] [\q  14/]

118. chaḍḍitaṁ khipitaṁ khelaṁ siṅghāṇikaṁ silesumaṁ,
vasañca ḍayhamānānaṁ vijātānañca lohitaṁ.

119. vaṇitānañca yaṁ ghānasīsacchinnāna lohitaṁ
khudāparetā bhuñjāmi itthipurisanissitaṁ.

120. pubbalohitabhakkhāyasmi1 pasūnaṁ mānusāna ca,
alenā anagārā ca nīlamañca parāyanā.

121. dehi puttaka me dānaṁ datvāna uddisāhi2 me,
appeva nāma muñceyyaṁ pubbalohitabhojanā.

122. mātuyā vacanaṁ sutvā upatissonukampako,
āmantayī moggallānaṁ anuruddhañca kappinaṁ.

123. catasso kuṭiyo katvā saṅghe cātuddise adā,
kuṭiyo annapānañca mātu dakkhiṇamādisi.

124. samanantarānuddiṭṭhe vipāko udapajjatha,
bhojanaṁ pānīyaṁ vatthaṁ dakkhiṇāya idaṁ phalaṁ.

125. tato suddhā sucivasanā kāsikuttamadhāriṇī,
vicittavatthābharaṇā kolitaṁ upasaṅkami.

126. abhikkantena vaṇṇena yā tvaṁ tiṭṭhasi devate,
obhāsenti disā sabbā osadhī viya tārakā.

127. kena te tādiso vaṇṇo kena te idhamijjhati,
uppajjanti ca te bhogā ye keci manaso piyā.
1. pubbalohitaṁ bhakkhāmi - machasaṁ.
2. anavādisāhi - machasaṁ.

[bjt page 28] [\x  28/]

128. pucchāmi taṁ devi mahānubhāve
manussabhūtā kimakāsi puññaṁ:
kenāsi evaṁ jalitānubhāvā
vaṇṇo ca te sabbadisā pabhāsati.

129. sāriputtassahaṁ mātā pubbe aññāsu jātiyā,
uppannā pettivisayaṁ khuppipāsasamappitā.

130. chaḍḍitaṁ khipitaṁ khelaṁ siṅghāṇikaṁ silesumaṁ,
vasañca ḍayhamānānaṁ vijātānañca lohitaṁ.

131. vaṇitānañca yaṁ ghānasīsacchinnāna lohitaṁ,
khudāparetā bhuñjāmi itthipurisanissitaṁ.

132. pubbalohitabhakkhāsmi pasūnaṁ mānusāna ca,
alenā anagārā ca nīlamañca parāyanā.

133. sāriputtassa dānena modāmi akutobhayā,
muniṁ kāruṇikaṁ loke bhante vanditumāgatā'ti.

sāriputtattherassa mātupetavatthu dutiyaṁ.

2. 3

134. naggā dubbaṇṇarūpāsi kisā dhamani santhatā,
upphāsulike kisike kā nu tvaṁ idha tiṭṭhasi?.

135. ahaṁ mattā tuvaṁ tissā sapatti te pure ahuṁ,
pāpakammaṁ karitvāna petalokamito gatāti.

136. kinnu kāyena vācāya manasā dukkaṭaṁ kataṁ,
kissa kammavipākena petalokamito gatā?.

137. caṇḍī ca pharusā cāsiṁ issukī maccharī saṭhā, 1
tāhaṁ duruttaṁ vatvāna petalokamito gatā.

1. saṭhī - sīmu [ii]

[bjt page 030] [\x  30/]
[pts page 015] [\q  15/]

138. sabbaṁ1 ahampi jānāmi yathā tvaṁ caṇḍikā ahu,
aññañca kho taṁ pucchāmi kenāsi paṁsukuṇṭhitā2.

139. sīsaṁ nahātā tvaṁ āsi sucīvatthā alaṅkatā,
ahañca kho taṁ adhimattaṁ samalaṅkatatarā tayā.

140. tassā me pekkhamānāya sāmikena samantayi,
tato me issā vipulā kodho me samajāyatha.

141. tato paṁsuṁ gahetvāna paṁsunā taṁ hi okiriṁ,
tassa kammavipākena tenamhi paṁsukuṇṭhitā.

142. sabbaṁ ahampi jānāmi paṁsunā maṁ tvamokiri,
aññañca kho taṁ pucchāmi kena khajjasi kacchuyā.

143. bhesajjahāri ubhayo vanantaṁ agamimbhase,
tvañca bhesajjamāhari ahañca kapikacchuno.

144. tassā tyājānamānāya seyyaṁ tyāhaṁ samokiriṁ,
tassa kammavipākena tena khajjāmi kacchuyā.

145. sabbaṁ ahampi jānāmi seyyaṁ me tvaṁ samokiri,
aññañca kho taṁ pucchāmi kenāsi naggiyā tuvaṁ.

146. sahāyāna samayo āsi ñātinaṁ samitī ahu,
tvañca āmantitā āsi sasāminī no ca kho ahaṁ.

147. tassā tyājānamānāya dussantyāhaṁ apānudiṁ,
tassa kammavipākena tenamhi naggiyā ahaṁ.

1. saccaṁ - machasaṁ.
2. kuṭṭhitā - sīmu [i]

[bjt page 032] [\x  32/]

148. sabbaṁ1 ahampi jānāmi dussaṁ me tvaṁ apānudi,
aññañca kho taṁ pucchāmi kenāsi gūthagandhinī.

149. tava gandhañca mālañca paccagghañca vilepanaṁ.
gūthakūpe atāresiṁ taṁ pāpaṁ pakataṁ mayā:
tassa kammavipākena tenamhi gūthagandhini.

150. sabbaṁ ahampi jānāmi naṁ pāpaṁ pakataṁ tayā,
aññañca kho taṁ pucchāmi kenāsi duggatā tuvaṁ.

151. ubhinnaṁ samakaṁ āsi yaṁ gebhe vijjate dhanaṁ,
santesu deyyadhammesu dipaṁ nākāsimattano,
tassa kammavipākena tenamhi duggatā ahaṁ.

[pts page 016] [\q  16/]
152. tadeva maṁ tvaṁ avaca pāpakammaṁ nisevasi
na hi pāpehi kammehi sulabhā hoti suggati.

153. vāmato tvaṁ maṁ paccesi athopi maṁ usuyyasi
passa pāpānaṁ kammānaṁ vipāko hoti yādiso.

154. te gharadāsiyo āsuṁ tānevāharaṇāni me,
te caññe parivārentī na bhogā honti sassatā.

155. idāni bhūtassa pitā āpaṇā gehamehīti,
appeva te dade kiñci mā su tāva ito agā.

156. naggā dubbaṇṇarūpāmhi kisā dhamanisanthatā,
kopīnametaṁ itthinaṁ mā maṁ bhūtapitāddasa,

157. handa kiṁ tāhaṁ dammi kiṁ vā ca te karomyahaṁ,
yena tvaṁ sukhitā assa sabbakāmasamiddhinī.

1. saccaṁ - machasaṁ.

[bjt page 34] [\x  34/]

158. cattāro bhikkhu saṅghato cattāro puna puggalā.
aṭṭha bhikkhū bhojayitvā mama dakkhiṇamādisa,
tadāhaṁ sukhitā hessaṁ sabbakāmasmiddhinī.

159. sādhūti sā paṭissutvā bhojayitvāṭṭha bhikkhavo,
vatthehacchādayitvāna tassā dakkhiṇamādisi.

160. samanantarānuddiṭṭhe vipāko udapajjatha,
bhojanacchādanapānīyaṁ dakkhiṇāyā idaṁ phalaṁ

161. tato suddhā sucivasanā kāsikuttamadhāriṇī,
vicittavatthābharaṇā sapattiṁ upasaṅkami.

162. abhikkantena vaṇṇena yā tvaṁ tiṭṭhasi devate,
obhāsenti disā sabbā osadhī viya tārakā.

163. kena te tādiso vaṇṇo kena te idhamijjhati
uppajjanti ca te bhogā ye keci manaso piyā.

164. pucchāmi taṁ devi mahānubhāve
manussabhūtā kimakāsi puññaṁ,
kenāsi evaṁ jalitānubhāvā
vaṇṇo ca te sabbadisā pabhāsatī?ti.

165. ahaṁ mattā tuvaṁ tissā sapatti te pure ahuṁ,
pāpakammaṁ karitvāna petalokamito gatā.

166. tava dānena dinnena modāmi akuto bhayā,
ciraṁ jīvāhi bhagini saha sabbehi ñātibhi.

167. asokaṁ virajaṁ ṭhānaṁ āvāsaṁ vasavattinaṁ,
idha dhammaṁ caritvāna dānaṁ datvāna sobhane.
vineyya maccheramalaṁ samūlaṁ,
aninditā saggamupehi ṭhānanti.

mattāpetavatthu tatiyaṁ.

[bjt page 36] [\x  36/]

2. 4

[pts page 017] [\q  17/]
168 kāḷī dubbaṇṇarūpāsi pharusā bhīrudassanā,
piṅgalāsi kaḷārāsi na taṁ maññāmi mānusinti.

169. ahaṁ nandā nandasena1 bhariyā te pure ahuṁ,
pāpakammaṁ karitvāna petalokamito gatāti.

170. kinnu kāyena vācāya manasā dukkaṭaṁ kataṁ,
kissa kammavipākena petalokamito gatā.

171. caṇḍī pharusavācā ca tayi cāsiṁ agāravā, 2
tāhaṁ duruttaṁ vatvāna petalokamito gatā.

172. handuttariyaṁ dadāmi te imaṁ dussaṁ nivāsaya,
imaṁ dussaṁ nivāsetvā ehi nessāmi taṁ gharaṁ.

173. vatthañca annapānañca lacchasi tvaṁ gharaṁ gatā,
putte ca te pasasissasi sunisāyo ca dakkhasi.

174. hatthena hatthe te dinnaṁ na mayhaṁ upakappati,
bhikkhu ca sīlasampanne vitarāge bahussute.

175. tappehi annapānena mama dakkhiṇamādisa,
tadāhaṁ sukhitā hessaṁ sabbakāmasamiddhinī.

176. sādhūti so paṭissutvā dānaṁ vipulamākiri,
annaṁ pānaṁ khādanīyaṁ vatthasenāsanāni ca.

177. chattaṁ gandhañca mālañca vividhā ca upāgatā,
bhikkhū ca sīlasampanne vītarāge bahussute:
tappetvā annapānena tassā dakkhiṇamādisi.

178. samanantarānuddiṭṭhe vipāko udapajjatha,
bhojanacchādanapānīyaṁ dakkhiṇāya idaṁ phalaṁ.

179. tato suddhā suvivasanā kāsikuttamadhāriṇī,
vicittavatthābharaṇā sāmikaṁ upasaṅkami.

1. nandisena - machasaṁ.
2. caṇḍi ca pharusā cāsiṁ tayi cāpi agāravā - machasaṁ.

[bjt page 38] [\x  38/]

180. abhikkannena vaṇṇena yā tvaṁ tiṭṭhasi devate,
obhāsenti disā sabbā osadhī viya tārakā.

181. kena te tādiso vaṇṇo kena te idhamijjhati,
uppajjanti ca te bhogā ye keci manaso piyā.
182. puccāmi taṁ devi mahānubhāve
manussabhūtā kimakāsi puññaṁ,
kenāsi evaṁ jalitānubhāvā
vaṇṇo ca te sabbadisā pabhāsatīti.

183. ahaṁ nandā nandasena1 hariyā te pure ahuṁ,
pāpakammaṁ karitvāna petalokamito gatā.

184. tava dinnena dānena modāmi akuto bhayā,
ciraṁ jīvāhi2 gahapati saha sabbehi ñātībhi.

185. asokaṁ virajaṁ ṭhānaṁ āvāsaṁ vasavattinaṁ,
idha dhammaṁ caritvāna dānaṁ datvāna gahapati.
vineyya maccheramalaṁ samūlaṁ,
anindito saggamupehi ṭhāna'nti
[pts page 018] [\q  18/]
nandāpetavatthu catutthaṁ.

2. 5

186. alaṅkato maṭṭakuṇḍalī
mālādhārī3 haricandanussado,
bāhā paggayha kandasi
vanamajjhe kiṁ dukkhito tuvanti?

187. sovaṇṇamayo pabhassaro
uppanno rathapañjaro mama,
tassa cakkayugaṁ na vindāmi
tena dukkhena jahissaṁ4 jīvitanti.

188. sovaṇṇamayaṁ maṇimayaṁ
lohitaṅkamayaṁ atha rūpiyāmayaṁ,
ācikkha me bhaddamāṇava
cakkayugaṁ paṭilābhayāmi teti.

1. nandisena - machasaṁ.
2. jīva - sīmu, machasaṁ.
3. mālābhāri - machasaṁ.
4. jahāmi - dha, a, machasaṁ.
189. so māṇavo tassa pāvadi
candasuriyā ubhayettha dissare,
sovaṇṇamayo ratho mama
tena cakkayugena sobhatiti.

190. bālo kho tvamasi māṇava
yo tvaṁ patthayase apatthiyaṁ,
maññāmi tuvaṁ marissasi
na hi tvaṁ lacchasi candasuriyeti.

191. gamanāgamanampi dissati
vaṇṇadhātu ubhayettha vīthiyo,
peto pana kālakato na dissati
konidha kandataṁ bālyataroti.

192. saccaṁ kho vadesi māṇava ahameva kandataṁ bālyataro
candaṁ viya dārako rudaṁ
petaṁ kālakatābhipatthayaṁ.

193. ādittaṁ vata maṁ santaṁ ghatasittaṁva pāvakaṁ,
vārinā viya osiñcaṁ sabbaṁ nibbāpaye daraṁ.

194. abbahī vata me sallaṁ sokaṁ hadayanissītaṁ,
yo me sokaparetassa puttasokaṁ apānudi.

195. svāhaṁ abbūḷhasallosmi sītibhūtosmi nibbuto,
na socāmi na rodāmi tava sutvāna māṇava.

196. devatānusi gandhabbo ādu sakko purindado,
ko vā tvaṁ kassa vā putto kathaṁ jānemu taṁ mayaṁ

197. yañca kandasi yañca rodasi
puttaṁ āḷāhane sayaṁ dahitvā,
svāhaṁ kusalaṁ karitvā kammaṁ
tidāsānaṁ sahavyataṁ patto.

198. appaṁ vā bahuṁ vā nāddasāma1
dānaṁ dadantassa sake agāre,
uposathakammaṁ vā tādisaṁ
kena kammena gātosi devalokanti.

1. nāddasaṁ - dha.

[bjt page 42] [\x  42/]

199. ābādhikohaṁ dukkhito bāḷhagilāno1
āturarūpomhi sake nivesane,
buddhaṁ vigatarajaṁ vitiṇṇakaṅkhaṁ
addakkhiṁ sugataṁ anomapaññaṁ.

200. svāhaṁ muditamano pasannacitto
añjaliṁ akariṁ tathāgatassa,
tāhaṁ kusalaṁ karitvā kammaṁ
tidasānaṁ sahavyataṁ patto.

201. acchariyaṁ vata abbhūtaṁ
añjalikammassa ayamīdiso vipāko,
ahampi muditamano pasannacitto
ajjeva buddhaṁ saraṇaṁ vajāmi.

202. ajjeva buddhaṁ saraṇaṁ vajāhi
dhammañca saṅghañca pasannacitto,
tatheva sikkhāya padāsi pasañca
akhaṇḍaphullāni samādiyassū.

203. pāṇātipātā viramassu khippaṁ
loke adinnaṁ parivajjayassu,
amajjapo mā ca musā bhaṇāhi
sakena dārena ca hohi tuṭṭho.

204. atthakāmosi me yakkha hitakāmosi devate,
karomi tuyhaṁ vacanaṁ tvaṁsi ācariyo mama.

205. upemi saraṇaṁ buddhaṁ dhammañcāpi anuttaraṁ,
saṅghañca naradevassa gacchāmi saraṇaṁ ahaṁ.

206. pāṇātipātā viramāmi khippaṁ
loke adinnaṁ parivajjayāmi
amajjapo no ca musā bhaṇāmi
sakena dārena ca homi tuṭṭhoti.

maṭṭakuṇḍalīpetavatthu pañcamaṁ.

2. 6

207. uṭṭhehi kaṇha kiṁ sesi ko attho supanena te,
yo ca tuyhaṁ sako bhātā bhadayaṁ cakkhuñca dakkhiṇaṁ,
tassa vātā balīyanti sasaṁ jappati kesava,

1. gilāno - machasaṁ.

[bjt page 44] [\x  44/]

208. tassa taṁ vacanaṁ sutvā rohiṇeyyassa kesavo
taramānarūpo uṭṭhāsi bhātusokena aṭṭito.

209. kinnu ummattarūpova kevalaṁ dvārakaṁ imaṁ,
saso sasoti lapasi kīdisaṁ sasamicchasi.

210. sovaṇṇamayaṁ maṇimayaṁ lohamayaṁ atha rūpiyāmayaṁ, 1
saṅkhasilāpavāḷamayaṁ kārayissāmi te sasaṁ.

211. santi aññepi sasakā araññe vanagocarā, 2
tepi te ānayissāma kīdisaṁ sasamicchasi.

212. nāhamete sase icche ye sasā paṭhavinissitā3
candato sasamicchāmi taṁ me āhara kesava.

213. so nūna madhuraṁ ñāti jīvitaṁ vijahissasi,
apatthayaṁ patthayasi candato sasamicchasi.
[pts page 019] [\q  19/]
214.  evañce kaṇha jānāsi yathaññamanusāsasi,
kasmā pure mataṁ puttaṁ ajjāpi anusocasi.

215. ye na labbhā manussena amanussena vā pana,
jāto me mā marī putto kuto labbhā alabbhiyaṁ,

216. na mantā mūlabhesajjā osadhehi dhanena vā,
sakkā ānayituṁ kaṇha yaṁ petamanusocasi.

217. mahaddhanā mahābhogā raṭṭhavantopi khattiyā,
pahūtadhanadhaññā ye tepi no ajarāmarā.

218. khattiyā brāhmaṇā vessā suddā caṇḍālapukkusā,
ete caññe ca jātiyā tepi no ajāmarā.

219. ye mantaṁ parivattenti chaḷaṅgaṁ brahmacintitaṁ
ete caññe ca jātiyā tepi no ajarāmarā.

1. rūpiyamayaṁ - machasaṁ.
2. araññavanagocarā - machasaṁ.
3. paṭhavissitā - sīmu.

[bjt page 46] [\x  46/]

220. isayo vāpi ye santā saññatattā tapassino,
sarīraṁ tepi kālena vijahanti tapassino.

221. bhāvitattā arahanto katakiccā anāsavā,
nikkhipanti imaṁ dehaṁ puññapāpaparikkhayā.

222. ādittaṁ vata maṁ santaṁ ghatasittaṁva pāvakaṁ,
vārinā viya osiñcaṁ sabbaṁ nibbāpaye daraṁ.

223. abbūḷhaṁ vata me sallaṁ sokaṁ hadayanissitaṁ,
yo me sokaparetassa puttasokaṁ apānudi.

224. svāhaṁ abbūḷhasallosmi sītibhūtosmi nibbuto,
na socāmi na rodāmi tava sutvāna bhātika1.

225. evaṁ karonti sappaññā ye honti anukampakā,
vinivattayanti sokamhā ghato jeṭṭhaṁva bhātaraṁ,

226. yassa etādisā honti amaccā paricārakā,
subhāsitena anventi ghato jeṭṭhaṁva bhātaranti.

kaṇhapetavatthu chaṭṭhaṁ.

2. 7

[pts page 020] [\q  20/]
227. naggo dubbaṇṇarūposi kiso dhamani santhato,
upphāsuliko kisiko ko nu tvampi mārisa.

228.  ahaṁ bhadante petomhi duggato yamalokiko,
pāpakammaṁ karitvāna petalokamito gato

229. kinnu kāyena vācāya manasā dukkaṭaṁ kataṁ
kissa kammavipākena petalokamito gato.

1. bhāsitaṁ - sī.

[bjt page 48] [\x  48/]

230. nagaraṁ atthi dasannānaṁ erakacchantivissutaṁ,
tattha seṭṭhi pure āsiṁ dhanapāloti maṁ viduṁ.

231. asīti sakaṭavāhānaṁ hiraññassa ahosi me,
pahūtaṁ me jātarūpaṁ muttā veḷuriyā bahū.

232. tāva mahaddhanassāpi na me dātuṁ piyaṁ ahu,
pidahitvā dvāraṁ bhuñjāmi mā maṁ yācanakāddasuṁ.

233. assaddho maccharī cāsiṁ kadariyo paribhāsako,
dadantānaṁ karontānaṁ vārayissaṁ bahujjanaṁ.

234. vipāko natthi dānassa saññamassa kuto phalaṁ,
pokkharaññodapānā ārāmāni ca ropite.

235. papāyo ca vināsesiṁ dugge saṅkamanāni ca,
svāhaṁ akatakalyāṇo katapāpo tato cuto.

236. upapanno pettivisayaṁ khuppipāsāsamappito,
pañca paṇṇāsavassāni katapāpo tato cuto.

237. nābhijānāmi bhuttaṁ vā pītaṁ vaṁ pana pānīyaṁ,
yo saṁyamo so vināso yo vināso so saṁyamo.

238. petā hi kira jānanti yo saṁyamo so vināso,
ahaṁ pure saṁyamissaṁ nādāsiṁ bahuke dhane.

239. santesu deyyadhammesu dīpaṁ nākāsimattano,
sohaṁ pacchānutappāmi attakammaphalupago.

240. uddhaṁ catūhi māsehi kālakiriyā bhavissati.
ekantaṁ kaṭukaṁ ghoraṁ nirayaṁ papatissahaṁ.
[pts page 021] [\q  21/]
241. catukkaṇṇaṁ catudvāraṁ vibhattaṁ bhāgaso mitaṁ,
ayopākārapariyantaṁ ayasā paṭikujjitaṁ.

242. tassa ayomayā bhūmi jalitā tejasā yutā.
samantā yojanasataṁ pharitvā tiṭṭhati sabbadā.

[bjt page 50] [\x  50/]

243. tatthāhaṁ dīghamaddhānaṁ dukkhaṁ vedissaṁ vedanaṁ,
phalaṁ pāpassa kammassa tasmā socāmahaṁ bhūsaṁ.

244. taṁ vo vadāmi bhaddaṁ vo yāvantettha samāgatā,
mākattha pāpakaṁ kammaṁ āvi vā yadi vā raho.

245. sace taṁ pāpakaṁ kammaṁ karissatha karotha vā,
na co dukkhā pamuttyatthi uppaccāpi palāyataṁ.

246. matteyyā hotha petteyyā kule jeṭṭhāpacāyakā,
sāmaññā hotha brahmaññā evaṁ saggaṁ gamissathā'ti.

dhanapālapetavatthu sattamaṁ.

2. 8

247. naggo kiso pabbajitosi bhante,
rattiṁ kuhiṁ gacchasi kissa hetu1,
ācikkha me taṁ api sakkuṇemu
sabbena cittaṁ paṭipādaye tuvaṁ.

248. bārāṇasīnagaraṁ dūraghuṭṭhaṁ
tatthāhaṁ gahapati aḍḍhako dīno,
adātā gedhitamano āmisasmiṁ
dussīlyena yamavisayamhi patto.

[pts page 022] [\q  22/]

249. so sūcikāya kilamito tehi
teneva ñātīsu yāmi āmisahetuṁ,
adānasīlā na ca saddahanti
dānaphalaṁ hoti paramhi loke.

250. dhītā ca mayhaṁ lapate abhikkhaṇaṁ
dassāmi dānaṁ pitunaṁ pitāmahānaṁ,
upakkhaṭaṁ parivisayanti brāhmaṇe
yāmyahaṁ andhakavindaṁ bhottunti.

251. tamavoca rājā anubhaviyāna tampi
eyyāsi khippaṁ ahampi karissaṁ pūjaṁ,
ācikkha me taṁ yadi atthi hetu
saddhāyitaṁ hetuvaco suṇomi.

1. kiñcakkha hetu - katthaci.

[bjt page 52] [\x  52/]

252. tathāti vatvā agamāsi tattha
bhuñjisu bhattaṁ na ca pana dakkhiṇārahā,
paccāgami rājagahaṁ punāparaṁ
pāturahosi purato janādhipassa

253. disvāna petaṁ punareva āgataṁ
rājā avoca ahampi kiṁ dadāmi,
ācikkha me taṁ yadi atthi hetu
yena tuvaṁ cirataraṁ piṇito siyāti.

254. buddhañca saṅghaṁ parivisiyāna rāja
antena pānenapi cīvarena.
taṁ dakkhiṇaṁ ādisa me hitāya
evaṁ ahaṁ cirataraṁ pīṇito siyā.

255. tato ca rājā nipatitva tāvade
dānaṁ sahatthā atulaṁ daditvā saṅghe,
ārocayī pakatiṁ tathāgatassa
tassa ca petassa dakkhiṇaṁ ādisittha.

256. so pūjito ativiya sobhamāno
pāturahosi purato janādhipassa,
yakkhohamasmi parividdhippatto
na mayhamiddhisamasadisā manussā. 1

[pts page 023] [\q  23/]

257. passānubhāvaṁ aparimitaṁ mamedaṁ
tayānuddiṭṭhaṁ atulaṁ daditvā saṅghe, 2
santappito satataṁ sadā bahuhi
yāmyahaṁ sukhito manussadevā'ti.

cullaseṭṭhipetavatthu aṭṭhamaṁ.

bhāṇavāraṁ paṭhamaṁ.

2. 9

258. yassa atthāya gacchāma kambojaṁ dhanahārākā,
ayaṁ kāmadado yakkho imaṁ yakkhaṁ nayāmase.

259. imaṁ yakkhaṁ gahetvāna sādhukena pasayha vā,
yānaṁ āropayitvāna khippaṁ gacchāma dvārakanti.

260. yassa rukkhassa chāyāya nisīdeyya sayeyya vā,
na tassa sākhaṁ bhañjeyya mittadubbhe hi pāpako.

1. na mayhamatthi samāsadisā mānusā - machasaṁ.
2. tayānusiṭṭhaṁ atulaṁ datvā saṅghe - machasaṁ.

[bjt page 54] [\x  54/]

261. yassa rukkhassa chāyāya nasīdeyya sayeyya vā,
khandhampi tassa chindeyya attho ce tādiso siyā'ti.

262. yassa rukkhassa chāyāya nisīdeyya sayeyya vā,
na tassa pattaṁ bhindeyya mittadubbho hi pāpako'ti.

263. yassa rukkhassa chāyāya nisīdeyya sayeyya vā,
samūlampi taṁ abbuheyya attho ce tādiso siyā'ti.

264. yassekarattimpi ghare vaseyya
yatthannapānaṁ puriso labhetha,
na tassa pāpaṁ manasāpi cintaye
kataññutā sappurisehi vaṇṇitā.

265. yassekarantimpi vaseyya
antena pānena upaṭṭhito siyā,
na tassa pāpaṁ manasāpi cintaye1
adūbbhapāṇī dahate mittadubbhiṁ.

266. yo pubbe katakalyāṇo pacchā pāpena hiṁsati,
allapāṇihato poso na so bhadrāni passatī'ti

[pts page 024] [\q  24/]

267. yo appaduṭṭhassa narassa dussati
suddhassa posassa anaṅgaṇassa,
tameva bālaṁ pacceti pāpaṁ
sukhumo rajo paṭivātaṁva khitto'ti.

268. nāhaṁ devena vā manussena vā
issariyena vāhaṁ na suppasayho,
yakkhohamasmi paramiddhipatto
dūraṅgamo vaṇṇakhalūpapanno'ti.

269. pāṇi te sabbasovaṇṇo pañcadhāro madhussavo, nānā rasā paggharanti maññehaṁ taṁ purindadanti.

1. cetaye - sī.

[bjt page 56] [\x  56/]

270. namhi devo na gandhabbo napi sakko purindado
petaṁ maṁ aṅkura jānāhi bheruvamhā idhāgatanti.

271. kiṁsīlo kiṁsamācāro bheruvasmiṁ pure tuvaṁ,
kena te brahmacariyena puññaṁ pāṇimhi ijjhatī'ti

272. tunnavāyo pure āsiṁ bheruvasmiṁ tadā ahaṁ,
sukicchavutti kapaṇo na me vijjati dātave.

273. āvesanañca1 me āsi asayyassa upantike,
saddhassa dānapatino katapuññassa lajjino.

274. tattha yācanakā yanti nānāgottā vaṇibbakā,
te ca maṁ tattha pucchanti asayhassa nivesanaṁ.

275. kattha gacchāma bhaddaṁ vo kattha dānaṁ padīyate,
tesāhaṁ puṭṭho vakkhāmi asayhassa nivesanaṁ.

276. paggayha dakkhiṇaṁ bāhuṁ ettha gacchatha bhaddaṁ vo,
ettha dānaṁ padīyate asayhassa nivesane.

277. tena pāṇi kāmadado tena pāṇi madhussavo,
tena me brahmacariyena puññaṁ pāṇimhi ijjhati'ti.

278. na kira tvaṁ adā dānaṁ sakapāṇihi kassaci,
parassa dānaṁ anumodamāno pāṇiṁ paggayha pāvadi.

279. tena pāṇi kāmadado tena pāṇi madhussavo,
tena te brahmacariyena puññaṁ pāṇimhi ijjhati.

[pts page 025] [\q  25/]

280. yo so dānamadā bhante pasanto sakapāṇihi,
so hitvā mānusaṁ dehaṁ kinnu so disataṁ gato'ti

1. nivesanañca - machasaṁ.

[bjt page 58] [\x  58/]

281. nāhaṁ pajānāmi asayhasāhino
aṅgīrasassa gatiṁ āgatiṁ vā sutañca me vessavaṇassa santike
sakkassa sahavyataṁ gato asayho'ti.

282. alameva kātuṁ kalyāṇaṁ dānaṁ dātuṁ yathārahaṁ,
pāṇiṁ kāmadadaṁ disvā ko puññaṁ na karissati.

283. so hi nūna ito gantvā anuppatvāna dvārakaṁ,
dānaṁ paṭṭhāpayissāmi yaṁ mamassa sukhāvahaṁ.

284. dassāmannañca pānañca vatthasenāsanāni ca,
papañca udapānañca dugge saṅkamanāni ca.

285. kena te aṅgulī kuṇṭhā mukhañca kuṇḍalīkataṁ,
akkhinī ca paggharanti kiṁ pāpaṁ pakataṁ tayā'ti.

286. aṅgīrasassa gahapatino saddhassa gharamesino,
tassāhaṁ dānavissagge dāne adhikato ahuṁ.

287. tattha yācanake disvā āgate bhojanatthike,
ekamantaṁ apakkamma akāsiṁ kuṇḍalīmukhaṁ.

288. tena me aṅgulī kuṇṭhā mukhañca kuṇḍalīkataṁ,
akkhinī ca paggharanti taṁ pāpaṁ pakataṁ mayā'ti.

289. dhammena te kāpurisa mukhañca kuṇḍalīkataṁ,
akkhini ca paggharanti,
yaṁ tvaṁ parassa dānassa akāsi kuṇḍalīmukhanti.

290. kathaṁ hi dānaṁ dadamāno kareyya parapattiyaṁ,
annaṁ pānaṁ khādanīyaṁ vatthasenāsanāni cā'ti.

291. so hi nūna ito gantvā anuppatvāna dvārakaṁ,
dānaṁ paṭṭhāpayissāmi yaṁ mamassa sukhāvahaṁ.

292. dassāmananañca pānañca vatthasenāsanāni ca,
papañca udapānañca dugge saṅkamanāni cā'ti.

[bjt page 60] [\x  60/]

293. tato hi so nivattitvā anuppatvāna dvārakaṁ,
dānaṁ paṭṭhāpayi aṅkuro yaṁ tumassa sukhāvahaṁ.

[pts page 026] [\q  26/]

294. adā annañca pānañca vatthasenāsanāni ca,
papañca udapānañca vippasantena cetasā.

295. ko chāto ko ca tasito ko vatthaṁ parivassati,
kassa santāni yoggāni ito yojentu vāhanaṁ.

296. ko chatticchati gandhañca ko mālaṁ ko upāhanaṁ,
itissu tattha ghosenti kappakā sūdamāgadhā:
sadā sāyañca pato ca aṅkurassa nivesane'ti.

297. sukhaṁ supati aṅkuro iti jānāti maṁ jano,
dukkhaṁ supāmi sindhaka yaṁ na passāmi yācake.

298. sukhaṁ supati aṅkuro iti jānāti maṁ jano,
dukkhaṁ supāmi nindhake appakesu vaṇibbake.

299. sakko ce te varaṁ dajjā tāvatiṁsānamissaro,
kissa sabbassa lokassa varamāno varaṁ vare'ti.

300. sakko ce me varaṁ dajjā tāvatiṁsānamissaro,
kāluṭṭhitassa me sato suriyassuggamanaṁ pati.
dibbā bhakkhā pātūbhaveyyuṁ sīlavanto ca yācakā,

301. dadato me na khīyetha datvā nānutapeyyahaṁ,
dadaṁ cittaṁ pasādeyyaṁ evaṁ sakkaṁ1 varaṁ vare'ti.

302. na sabbavittāni pare pavecche
dadeyya dānañca dhanañca rakkhe,
tasmā hi dānā dhanameva seyyo
atippadānena kulā na honti.

303. adānamatidānañca nappasaṁsanti paṇḍitā
tasmā hi dānā dhanameva seyyo,
samena vatteyya sadhīradhammo'ti.

1. etaṁ sakka - machasaṁ.

[bjt page 62] [\x  62/]

304. aho vatāre ahameva dajjaṁ
santo hi maṁ sappurisā bhajeyyuṁ,
meghova ninnānabhipūrayanto1
santappaye sabbavaṇibbakānaṁ.

305. yassa yācanake disvā mukhavaṇṇo pasīdati,
datvā attamano hoti taṁ gharaṁ vasato sukhaṁ.

306. yassa yācanake disvā mukhavaṇṇo pasīdati,
datvā attamano hoti esā yaññassa2 sampadā.

[pts page 027] [\q  27/]

307. pubbeva dānā sumano dadaṁ cittaṁ pasādaye,
datvā cattamano hoti esā yaññassa sampadā'ti.

308. saṭṭhivāhasahassāni aṅkurassa nivesane,
bhojanaṁ dīyate niccaṁ yaññapekkhassa jantuno.

309. tisahassāni sūdā hi āmuttamaṇikuṇḍalā,
aṅkuraṁ upajīvanti dāne yaññassa vyāvaṭā.

310. saṭṭhipurisasahassāni āmuttamaṇikuṇḍalā,
aṅkurassa mahādāne kaṭṭhaṁ phālenti māṇavā.

311. soḷasitthisahassāni sabbālaṅkārarabhūsitā,
aṅkurassa mahādāne vidhā piṇḍenti nāriyo.

312. soḷasitthisahassāni sabbālaṅkārabhūsitā,
aṅkurassa mahādāne sabbigāhā upaṭṭhitā.

313. bahuṁ bahunnaṁ pādāsi ciraṁ pādāsi khattiyo,
sakkaccañca sahatthā ca cittīkatvā punappunaṁ.

314. bahū māse ca pakkhe ca utusaṁvaccarāni ca,
mahādānaṁ pavattesi aṅkuro dīghamantaraṁ.

315. evaṁ datvā yajitvā ca aṅkuro dīghamantaraṁ,
so hitvā mānusaṁ dehaṁ tāvatiṁsūpago ahū'ti.

316. kaṭacchubhikkhaṁ datvāna anuruddhassa indako,
so hitvā mānusaṁ dehaṁ tāvatiṁsūpago ahū.

317. dasahi ṭhānehi aṅkuraṁ indako atirocati,
rūpe sadde rase gandhe phoṭṭhabbe ca manorame.

318. āyunā yasasā ceva vaṇṇena ca sukhena ca,
ādhipaccena aṅkuraṁ indiko atirocatī'ti.

1. ninnaṁ paṭipūriyanto - machasaṁ.
2. puññassa - sī. mu. pa.

[bjt page 64] [\x  64/]

319. mahādānaṁ tayā dinnaṁ aṅkuro dīghamantaraṁ,
atidūre nisinnosi āgaccha mama santike'ti.

320. tāvatiṁse yadā buddho silāyaṁ paṇḍukambale,
pāricchattakamūlamhī vibhāsi purisuttamo.

321. dasasu lokadhātūsu sannipatitvāna devatā,
payirupāsanti sambuddhaṁ vasantaṁ nagamuddhani.

322. na koci devo vaṇṇena sambuddhaṁ atirocati,
sabbe deve adhigayha sambuddhova virocati.

[pts page 028] [\q  28/]

323. yojanāni dasa dve ca aṅkuroyaṁ tadā ahu,
avidūreva buddhassa indako atirocati.

324. oloketvāna samubuddho aṅkurañcāpi indikaṁ,
dakkhiṇeyyaṁ pabhāvento idaṁ vacanamabuvī.

325. mahādānaṁ tayā dinnaṁ aṅkuro dighamantaraṁ,
atidure nininnosi āgaccha mama santike.

326. codito bhāvitattena aṅkuro idamabruvi,
kiṁ mayhaṁ tena dānena dakkhiṇeyyena suññataṁ.

327. ayaṁ so indiko yakkho dajjā dānaṁ parittakaṁ,
atirocati amhehi cando tārāgaṇe yathā.

328. ujjaṅgale yathā khette bījaṁ bahukampi1 ropitaṁ,
na vipulaṁ phalaṁ hoti napi toseti kassakaṁ.

329. tatheva dānaṁ bahukaṁ dussīlesu patiṭṭhitaṁ,
na vipulaṁ phalaṁ hoti napi toseti dāyakaṁ.

330. yathāpi bhaddake khette bījaṁ appampi ropitaṁ,
sammā dhāraṁ pavecchante phalaṁ toseti kassakaṁ.

331. tatheva sīlavantesu guṇavantesu tādisu,
appakampi kataṁ kāraṁ puññaṁ hoti mahapphala'nti.

332. viceyya dānaṁ dātabbaṁ yattha dinnaṁ mahapphalaṁ,
viceyya dānaṁ datvāna saggaṁ gacchanti dāyakā.

333. viceyya dānaṁ sugatappasatthaṁ
ye dakkhiṇeyyā idha jīvaloke,
etesu dinnāni mahapphalāni
bījāni vuttāni yathā sukhette'ti.

aṅkurapetavatthu navamaṁ.

1. bahumpi - machasaṁ.
2. himavantāva machasaṁ,

[bjt page 66] [\x  66/]

2. 10

334. divāvihāragataṁ bhikkhuṁ gaṅgatīre nisinnakaṁ,
taṁ petī upasaṅkamma dubbaṇṇā bhīrudassanā.
335. kesā cassā atidīghā yāva bhūmāvalambare,
kesehi sā paṭicchannā samaṇaṁ etadabuvī.

[pts page 029] [\q  29/]

336. pañcapaṇṇāsavassāni yato kālakatā ahaṁ,
nābhijānāmi bhuttaṁ vā pītaṁ vā pana pānīyaṁ:
dehi tvaṁ pānīyaṁ bhante tasitā pānīyāya me'ti.

337. ayaṁ sītodikā gaṅgā himavannato sandati,
piva etto gahetvāna kiṁ maṁ yācasi jānīyaṁ.

338. sacāhaṁ bhante gaṅgāya sayaṁ gaṇhāmi pāniyaṁ,
lohitaṁ me parivattati tasmā yācāmi pānīyaṁ.

339. kinnu kāyena vācāya manasā dukkaṭaṁ kataṁ,
kissa kammavipākena gaṅgā te hoti lohitanti.

340. putto me uttaro nāma saddho āsi upāsako,
so mayhaṁ akāmāya samaṇānaṁ pavecchati.

341. cīvaraṁ piṇḍapātañca paccayaṁ sayanāsanaṁ,
tamhaṁ paribhāsāmi maccherena upaddutā.

342. yaṁ tvaṁ mayhaṁ akāmāya samaṇānaṁ pavecchasi,
cīvaraṁ piṇḍapātañca paccayaṁ sayanāsanaṁ.

343. etaṁ te paralokasmiṁ lohitaṁ hotu uttaraṁ
tassa kamma vipākena gaṅgā me hoti lohita'nti.

uttaramātupetavatthu dasamaṁ.

2. 11

344. ahaṁ pure pabbajitassa bhikkhuno
suttaṁ adāsiṁ upagamma yācitā,
tassa vipāko vipulaphalupalabbhati
bahū ca me upapajjare vatthakoṭiyo.

[bjt page 68] [\x  68/]

345. pupphābhikiṇṇaṁ ramitaṁ vimānaṁ
anekacittaṁ naranārisevitaṁ,
sāhaṁ bhuñjāmi ca pārupāmi ca
pahutacittā1 na ca tāva khīyati.

[pts page 030] [\q  30/]

346. tasseva kammassa vipākamanvayā
sukhañca sātañca idhūpalabbhati,
sāhaṁ gantvā punareva mānusaṁ
kāhāmi puññāni nayayyaputta maṁ.

347. satta tuvaṁ vassasatā idhāgatā
jiṇṇā ca vuddhā ca tahiṁ bhavissasi,
sabbeva te kālakatā ca ñātakā
kiṁ tattha gantvāna ito karissasi.

348. satteva vassāni idhāgatāya me
dibbañca sukhañca samappitāya,
sāhaṁ gantvā punareva mānusaṁ
kāhāmi puññāni nayayyaputta manti.

349. so taṁ gahetvāna pasayha bāhāyaṁ
paccānayitvāna theriṁ sudubbalaṁ,
vadesi aññampi jalaṁ idhāgataṁ
karotha puññāni sukhūpalabbhati.

350. diṭṭhā mahā akatena sādhunā
petā vibaññanti tatheva mānusā,
kammañca katvā sukhavedanīyaṁ
devā manussā ca2 sukhe ṭhitā3 pajāti.

suttapetavatthu ekādasamaṁ.

2. 12

351. sovaṇṇa sopānaphalakā sovaṇṇa4 vālukasanthatā
tattha sogandhiyā vaggu sucīgandhā manoramā.

352. nānā rukkhehi sañchannā nānāgandhasameritā,
nānāpadumasañchannā puṇḍarīkasamotatā. 5

353. surabhī sampavāyantī manuññā māluteritā,
haṁsā koñcābhirudā cakkavākābhikūjitā.

354. nānā dijagaṇākiṇṇā nānāgharagaṇāyutā,
nānāphaladharā rukkhā nānāpupphadharā vanā

1. pahūtavatthā - sī.
2. manussā - machasaṁ.
3. subedhitā - pu.
4. soṇṇa - sīmu [i]
5. samogatā- sīmu [ii] pa.

[bjt page 70] [\x  70/]

[pts page 031] [\q  31/]

355. na manussesu īdisaṁ nagaraṁ yādisaṁ idaṁ
pāsādā bahukā tuyhaṁ sovaṇṇarūpiyāmayā

356. daddallamānā ābhanti1 samantā caturo disā,
pañcadāsisatā tuyhaṁ yā temā2 paricārikā.

357. tā kambukeyūradharā3 kañcanāveḷa4 bhūsitā,
pallaṅkā bahukā tuyhaṁ sovaṇṇarūpiyāmayā.

358. kādalimigasañchannā sajjā gonakasanthatā,
yattha tvaṁ vāsūpagatā sabbakāmasamiddhinī
359. sampattāyaḍḍharattāya tato uṭṭhāya gacchasi,
uyyānabhūmiṁ gantvāna pokkharaññā samantato.

360. tassā tīre tuvaṁ ṭhāsi harite saddale subhe,
tato te kaṇṇamuṇḍo sunakho aṅgamaṅgāni khādati.

361. yadā ca khāyitā āsi aṭṭhisaṅkhalikā katā,
ogāhasi pokkharaṇiṁ hoti kāyo yathā pure.

362. tato tvaṁ aṅgapaccaṅgī sucārupiyadassanā,
vatthena pārupitvāna āyāsi mama santikaṁ.

363. kinnu kāyena vācāya manasā dukkaṭaṁ kataṁ,
kissa kammavipākena kaṇṇamuṇḍo ca sunakho.
aṅgakamaṅgāni khādati.

364. kimbilāyaṁ gahapati saddhoāsi upāsako,
tassāhaṁ bhariyā āsiṁ dussīlā aticāriṇī.

365. so maṁ aticaramānāya sāmiko etadabravī,
netaṁ channaṁ nappatirūpaṁ yaṁ tvaṁ aticarāsi maṁ.

366. sāhaṁ ghorañca sapathaṁ musāvādamabhāsisaṁ,
nāhantaṁ aticarāmi kāyena uda cetasā.

367. svāhaṁ taṁ aticarāmi kāyena uda cetasā,
ayaṁ kaṇṇamuṇḍo5 sunakho aṅgamaṅgāni khādatu.

1. āhenti - sīmu. [i,] pa.
2. yācemā - sīmu [ii]
3. kākambukeyūdharā - sīmu [ii,] pa.
4. kañcanācela - sīmu [ii,] pa.
5. kaṇṇamuṇḍoca - sīmu, [i,]

[bjt page 72] [\x  72/]

368. tassa kammassa vipākaṁ musāvādassa cūbhayaṁ,
sattavassasatāni ca1 anubhūtaṁ yato hi me,
kaṇṇamuṇḍo ca sunakho aṅgamaṅgāni khādati.

[pts page 032] [\q  32/]

369. tvañca deva bahūkāro atthāya me idhāgato,
sumuttāhaṁ kaṇḍamuṇḍassa asokā akutobhayā.

370. tāhaṁ deva namassāmi yācāmi pañjalīkatā,
bhuñja amānuse kāme rama deva mayā saha.

371. bhutvā amānuse kāme2 ramitomhi tayā saha,
tāhaṁ subhage yācāmi khippaṁ paṭinayāhi ma'nti.

kaṇṇamuṇḍapetavatthu dvādasamaṁ.

2. 13

372. ahu rājā brahmadatto pañcālānaṁ rathesabho,
ahorattānamaccayā rājā kālaṅkarī tadā. 3

373. tassa āḷāhanaṁ gantvā bhariyā4 kandati ubbari,
brahmadattaṁ apassanti brahmadattāni kandati.

374. isī5 ca tattha āgañji sampannacaraṇo muni:
so ca tattha apucchittha ye tattha susamāgatā.

375. kassa cidaṁ āḷāhanaṁ nānāgandhasameritaṁ,
kassāyaṁ kandati bhariyā ito dūragataṁ patiṁ.

376. brahmadattaṁ apassanti brahmadattāti kandati,
te ca tattha viyākaṁsu ye tattha susamāgatā.

377. buhmadattassa bhaddante buhmadattassa mārisa,
tassa idaṁ āḷāhanaṁ nānāgandhameritaṁ.

378. tassāyaṁ kandati bhariyā ito dūragataṁ patiṁ,
brahmadattaṁ apassantī buhmadattāti kandati.

379. chaḷāsīti sahassāni buhmadattasanāmakā, 6
imasmiṁ āḷāhane daḍḍhā tesaṁ kaṁ anusocasi.

380. yo rājā cūḷanīputto pañcālānaṁ rathesabho,
taṁ bhante anusocāmi bhattāraṁ sabbakāmadaṁ.

381. sabbevahesuṁ rājāno buhmadattasanāmakā,
sabbeva cūḷanīputtā pañcālānaṁ rathesabhā.

1. satteva vassasatāni - sīmu [i]
2. bhūtatā amānusā kāmā - sīmu. [i]
3. kālamakubbatha - machasaṁ.
4. bhariyaṁ - sīmu. [i]
5. isī - sīmu. [i]
6. brahmadattassa nāmakā - sīmu. [i,] sīmu. [ii,] pa.

[bjt page 74] [\x  74/]

[pts page 033] [\q  33/]

382. sabbesaṁ anupubbena mahesittamakārayi,
kasmā purimake hitvā pacchimaṁ anusovasi.

383. ātume itthibhūtāya dīgharattāya mārisa,
yassā me itthibhūta saṁsāre bahū bhāsasi.

384. ahū itthi ahū puriso pasuyonimpi āgamā,
evametaṁ atītānaṁ pariyanto na dissati.

385. ādittaṁ vata maṁ santaṁ ghatasittaṁva pāvakaṁ,
vārinā viya osiñcaṁ sabbaṁ nibbāpaye daraṁ.

386. abbūḷhaṁ vata me sallaṁ sokaṁ hadayanissitaṁ,
yo me sokaparetāya patisokaṁ apānudi.

387. sāhaṁ abbūḷhasallosmi sītibhūtosmi nibbutā,
na socāmi na rodāmi tava sutvā mahāmuni.

388. tassa taṁ vacanaṁ sutvā samaṇassa subhāsitaṁ,
pattacīvaramādāya pabbaji anagāriyaṁ.

389. sā ca pabbajitā santā agārasmānagāriyaṁ,
mettaṁ cittaṁ abhāvesi brahmalokūpapattiyā.

390. gāmā gāmaṁ vicaranti nigame rājadhāniyo,
uruvelā nāma so gāmo yattha kālamakubbatha.

391. mettacittaṁ ābhāvetvā buhmalokūpapattiyā,
itthicittaṁ virājetvā buhmalokūpagā ahū'ti.

ubbarīpetavatthu terasamaṁ.

ubbarīvaggo dutiyo.

tassuddānaṁ:

paṇḍumātā ca pitā ca nandā kuṇḍalīneghaṭo.
dve seṭṭhi tuṇṇavāyo ca:
vihārasutta sopāṇa ubbarī'ti.

[bjt page 76] [\x  76/]

3. 1

392. abhijjamāne vārimhi gaṅgāya idha gacchasi,
naggo pubbaddhapetova mālādhārī1 alaṅkato.
kuhiṁ gamissasi peta kattha vāso bhavissatī'ti.

393. cundatthikaṁ2 gamissāmi peto so iti bhāsati
antare vāsabhagāmaṁ bārāṇasiyā3 ca santike.

[pts page 034] [\q  34/]

394. tañca disvā mahāmatto koliyo iti vissuto,
sattuṁ bhattañca petassa pītakañca yugaṁ adā.

395. nāvāya tiṭṭhamānāya kappakassa adāpayī,
kappakassa padinnamhi ṭhāne petassudissatha. 4

396. tato suvatthavasano mālādhārī alaṅkato,
ṭhāne ṭhitassa petassa dakkhiṇā upakappatha,
tasmā dajjetha petānaṁ anukampāya punappunaṁ.

397. sātunna vasanā eke aññe kesanivāsanā.
petā pamucchitā bhantā bhūmiyaṁ paṭisumbhitā.

398. dūre eke padhāvitvā aladdhā vinivattare,
chātā pamucchitā bhantā bhūmiyaṁ paṭisumbhitā.

399. keci tattha papatitvā bhūmiyaṁ paṭisumbhitā,
pubbe akatakalyāṇā aggidaḍḍhāva ātape.

400. mayaṁ pubbe pāpadhammā apissu avakirīyati,
sammaggate pabbajite na ca kiñci adamhase

401. pahūtaṁ antapānampi apissu avakirīyati,
sammaggate pabbajite na ca kiñci adamhase

402. akammakāmā alasā sādukāmā mahagghasā,
ālopapiṇḍadātāro paṭiggahe paribhāsimhase.

1. māladhārī machasaṁ mālābhārī - katvaci.
2. cundatthiyaṁ - katthaci cundaṭṭhiyaṁ - machasaṁ.
3. bārāṇasiṁ - machasaṁ.
4. petassa dissatha - machasaṁ.
5. kesanivāsino - syā.
6. ke ca - machasaṁ.

[bjt page 78] [\x  78/]

403. te gharā tā ca dāsiyo tānevābharaṇāni no,
te aññe paricārenti mayaṁ dukkhassa bhāgino.
404. veṇī vā avaññā honti rathakārī ca dubbhikā,
caṇḍālī kapaṇā honti nahāpikā1 ca punappunaṁ.

405. yāni yāni nihīnāni kulāni kapaṇāni ca,
tesu teseva va jāyanti esā maccharīno gati.

406. pubbeva2 katakalyāṇā dāyakā vītamaccharā,
saggaṁ te paripūrenti obhāsenti ca nandanaṁ.

407. vejayante ca pāsāde ramitvā kāmakāmino.
uccākulesu morahatthehi kule jātā yasassino.

[pts page 035] [\q  35/]

408. kūṭāgāre ca pāsāde pallaṅke goṇakatthate,
vījitaṅgā3 morahatthehi kule jātā yasassino.

409. aṅkato aṅkaṁ gacchanti mālādhārī alaṅkatā,
dhātiyo upatiṭṭhanti sāyaṁ pātaṁ sukhesino.

410. nayidaṁ akatapuññānaṁ katapuññānamevidaṁ,
asokaṁ nandanaṁ rammaṁ tidasānaṁ mahāvanaṁ.

411. sukhaṁ akatapuññānaṁ idha natthi parattha ca,
sukhañca katapuññānaṁ idha ceva parattha ca,

412. tesaṁ sahavyakāmānaṁ kattabbaṁ kusalaṁ bahuṁ,
katapuññā hi modanti sagge bhogasamaṅgino'ti.

abhijjamānapetavatthu paṭhamaṁ.

3. 2

413. kuṇḍinagariyo4 thero sānuvāsī nivāsino,
poṭṭhapādoti nāmena samaṇo bhāvitindriyo.

414. tassa mātā pitā bhātā duggatā yamalokikā,
pāpakammaṁ karitvāna petalokaṁ ito gatā.

1. kappakā - machasaṁ.
2. pubbe ca - machasaṁ.
3. bijitaṅgā - machasaṁ.
4. kuṇḍināgariyo - sīmu. [i]

[bjt page 80] [\x  80/]

415. te duggatā sūcikaṭṭā kilantā naggino kisā,
uttasantā mahātāsā na dassenti kurūrino.

416. tassa bhātā vitaritvā naggo ekapathekako,
catukuṇḍiko bhavitvāna therassa dassayī tumaṁ.

417. thero cāmanasī katvā tuṇhībhūto apakkami,
so ca viññāpayī theraṁ bhātā petagato ahaṁ.

418. mātā pitā ca te bhante duggatā yamalokikā,
pāpakammaṁ karitvāna petalokaṁ ito gatā.

419. te duggatā sucikaṭṭā kilantā naggino kisā,
uttasantā1 mahātāsā2 na dassenti kurūrino.

[pts page 036] [\q  36/]

420. anukampassu kāruṇīko datvā anvādisāhi no,
tava dinnena dānena yāpessanti kurūrino.

421. thero caritvā piṇḍāya bhikkhu aññe va dvādasa,
ekajjhaṁ sannipatiṁsu bhattavissaggakāraṇā.

422. thero sabbeva te āha yathā laddhaṁ dadātha me,
saṅghabhattaṁ karissāmi anukampāya ñātinaṁ.

423. niyyātayiṁsu therassa thero saṅghaṁ nimantayī,
datvā anvādisi thero mātu pitu ca bhātuno.

424. idaṁ me ñātinaṁ hotu sukhitā hontu ñātayo,
samanantarānudadiṭṭhe bhojanaṁ udapajjatha.

425. suciṁ paṇitaṁ sampannaṁ anekarasabyañjanaṁ,
tato uddisayī bhātā vaṇṇavā balavā sukhī.

426. pahūtaṁ bhojanaṁ bhante passa naggāmbhase mayaṁ,
tathā bhante parakkama yathā vatthaṁ labhāmase.

1. ottappatta - syā.
2. mahattāsā - machasaṁ.

[bjt page 82] [\x  82/]

427. thero saṅkārakūṭamhā uccinitvānanantake,
pilotikaṁ paṭaṁ katvā saṅghe cātuddise adā.

428. datvā anvādisi thero mātu pitū ca bhātuno,
idaṁ me ñātīnaṁ hotu sukhitā hontu ñātayo.

429. samantarānuddiṭṭhe vatthāni udapajjiṁsu1,
tato suvatthavasano therassa dassayītu maṁ.

430. yāvatā nandarājassa vijitasmiṁ paṭicchadā,
tato bahutarā bhante vatthānacchādanāni no.

431. koseyyakambalīyāni khomakappāsikāni ca,
vipulā ca mahagghā ca tepākāseva lambare.

432. te mayaṁ paridahāma yaṁ yaṁ hi manaso piyaṁ,
tathā bhante parakkama yathā gehaṁ2 labhāmase.

433. thero paṇṇakuṭiṁ katvā saṅghe cātuddise adā,
datvā anvādisi thero mātu pitu ca bhātuno.

[pts page 037] [\q  37/]

434. kūṭāgāranivesanā vibhattā bhāgaso mitā,
na manussesu īdisā yādisā no gharā idha.

435. kūṭāgāranivesanā vibhattā bhāgaso mitā,
na manussesu īdisā yādisā no gharā idha.

436. api dibbesu yādisā tādisā no gharā idha,
daddallamānā ābhantā samantā caturo disā.

437. tathā bhante parakkama yathā pānaṁ2 labhāmase,
thero karakaṁ puretvā saṅghe cātuddise adā.

438. datvā anvādisi thero mātu pitu ca bhātuno,
idaṁ me ñātīnaṁ hotu sukhitā hontu ñātayo.

439. samanantarānuddiṭṭhe pānīyaṁ udapajjatha, 3
gambhīrā caturassā ca pokkharañño sunimmitā.

440. sītodikā sūpatitthā sītā appaṭigandhiyā,
padumuppalasañchannā vārikiñjakkhapūritā.

1. udapajjiṁsu - sīmu. [i]
2. pānīyaṁ - machasaṁ.
3. uppajjatha - machasaṁ.

[bjt page 84] [\x  84/]

441. tattha nahātvā pivitvā ca therassa paṭidassayuṁ,
pahūtaṁ pānīyaṁ bhante pādā dukkhaṁ phalanti no.

442. āhiṇḍamānā khañjāma sakkhare kusakaṇṭake,
tathā bhante parakkama yathā yānaṁ labhāmase.

443. thoro sipāṭikaṁ laddhā saṅghe cātuddise adā,
datvā anvādisi thero mātu pītu ca bhātuno.

444. idaṁ me ñātīnaṁ hotu sukhitā hontu ñātayo,
samanantarānuddiṭṭhe petā rathenamāgamuṁ.

445. anukampitamha bhaddante bhattenacchādanena ca,
gharena pānadānena yānadānena cūbhayaṁ:
muniṁ kāruṇikaṁ loke bhante vanditumāgatā'ti.

sānuvāsī petavatthu dutiyaṁ.

3. 3

[pts page 038] [\q  38/]

446. veḷuriyatthambhaṁ ruciraṁ pabhassaraṁ
vimānamāruyha anekacittaṁ,
tatthacchasi devi mahānubhāve
pathaddhanī1 paṇṇaraseva candimā2

447. vaṇṇopi te kanakassa sanniho
uttattarūpo bhusadassanīyo,
pallaṅkaseṭṭhe atule nisinnā
ekā tuvaṁ natthi ca tuyha sāmiko.

448. imā ca te pokkharañño samantā
pahūtamālā bahupuṇḍarīkā,
suvaṇṇacuṇṇehi samantamottā
na tattha paṅko paṇako ca vijjati.

449. haṁsā cime dassanīyā manoramā
udakasmiṁ anupariyanti sabbadā,
samayya vaggū panadanti sabbe
bindussarā dundubhinaṁva ghoso.

450. daddallamānā yasasā yasassinī
nāvāya ca tvaṁ avalamba tiṭṭhasi,
āḷārapamhe hasite piyaṁ vade
sabbaṅgakalyāṇi bhusaṁ virocasi.

1. samantato - sīmu. [i]
2. cando - sīmu. [i]

[bjt page 86] [\x  86/]

451. idaṁ vimānaṁ virajaṁ same ṭhitaṁ
uyyānavantaṁ ratinandivaḍḍhanaṁ,
icchāmahaṁ nāri anomadassane
tayā saha nandane idha modituṁ.

452. karohi kammaṁ idha vedanīyaṁ
cittañca te idha nihitaṁ bhavatu,
katvāna kammaṁ idha vedanīyaṁ
evaṁ lacchasi kāmakāminiṁ,

[pts page 039] [\q  39/]

453. sādhūti so tassā paṭissuṇitvā
akāsi kammaṁ tahiṁ vedaniyaṁ,
katvāna kammaṁ tahiṁ vedaniyaṁ
uppajji so māṇavo tassā sahavyata'nti.

rathakārapetavatthu tatiyaṁ.

bhāṇavāraṁ dutiyaṁ.

3. 4

454. bhusāni eko sāliṁ punāparo
ayañca nārī sakamaṁsalohitaṁ,
tuvañca gūthaṁ asuciṁ akantikaṁ
paribhūñjasi kissa ayaṁ vipāko

455. ayaṁ pure mātaraṁ hiṁsesi1 ayaṁ pana kūṭavāṇijo,
ayaṁ maṁsāni khāditvā musāvādena vañcesi. 2

456. ahaṁ manussesu manussabhūtā agāriṇī sabbakulassa issarā,
santesu pariguyhāmi mā ca kiñci ito adaṁ.

457. musāvādena chādemi natthi etaṁ mama gehe
sace santaṁ niguyhāmi gūtho me hotu bhojanaṁ.

458. tassa kammassa vipākena musāvādassa cūbhayaṁ,
sugandhasālino bhattaṁ gūthaṁ me parivattati.

459. avañjhāni ca kammāni na hi kammaṁ vinassati,
duggandhaṁ kimijaṁ mīḷahaṁ bhuñjāmi ca pivāmi cā'ti.

bhusapetavatthu catutthaṁ.

1. hiṁsati - sīmu. [ii,] pa.
2. vañceti - sīmu. [ii,] pa.

[bjt page 88] [\x  88/]

3. 5

460. accherarūpaṁ sugatassa ñāṇaṁ
satthā yathā puggalaṁ byākāsi.
ussannapuññāpi bhavanti heke
parittapuññāpi bhavanti heke.

461. ayaṁ kumāro sīvathikāya chaḍḍito
aṅguṭṭhasnehena yāpeti rattiṁ,
na yakkhabhūtā na siriṁsapā1 vā
viheṭhayeyyuṁ katapuññaṁ kumāraṁ.
[pts page 040] [\q  40/]
462. sunakhāpimassa palihiṁsu pāde
dhaṅkā sigālā parivattayanti,
gabbhāsayaṁ pakkhigaṇā haranti
kākā pana akkhimalaṁ haranti.

463. na yimassa rakkhaṁ vidahiṁsu keci
na osadhaṁ sāsapadhūpanaṁ vā,
nakkhantayogampi na aggahesuṁ
na sabbadhaññānipi ākiriṁsu.

464. etādisaṁ uttamakicchapattaṁ
rattābhataṁ sīvathikāya chaḍḍhitaṁ,
nonītapiṇḍaṁ va pavedhamānaṁ
sasaṁsayaṁ jīvitasāvasesaṁ.

465. tamaddasā devamanussapūjito
disvā ca taṁ byākari bhūripañño,
ayaṁ kumāro nagarassimassa
aggakulīno bhavissati bhogato2 ca.

466. kissa vataṁ kiṁ pana brahmacariyaṁ
kissa suciṇṇassa ayaṁ vipāko,
etādisaṁ vyasanaṁ pāpuṇitvā
taṁ tādisaṁ paccanubhossatiddhiṁ.

467. buddhapamukhassa bhikkhusaṅghassa3
pūjaṁ akāsi janatā uḷāraṁ,
tatrassa cittassahu4 aññathattaṁ
vācaṁ tādisaṁ paccanubhossatiddhiṁ.

468. so taṁ vitakkaṁ paṭivinodayitvā. 5
pītiṁ pasādaṁ paṭiladdhā pacchā,
tathāgataṁ tetavane vasantaṁ
yāguyā upaṭṭhāsi sattarattaṁ.

1. sarīsapā - machasaṁ.
2. bhogavā - sīmu [i]
3. saṅghassa - machasaṁ. 4. cittassa - sīmu [i]
5. vinodayitvā - machasaṁ.
pavinodayitvā - sīmu. [i]

[bjt page 90] [\x  90/]

[pts page 041] [\q  41/]

469. tassa vataṁ taṁ pana buhmacariyaṁ
tassa suciṇṇassa ayaṁ vipāko,
etādisaṁ byasanaṁ pāpuṇitvā
taṁ tādisaṁ paccanubhossatiddhiṁ.

470. ṭhatvāna so vassasataṁ idheva
sabbehi kāmehi samaṅgibhūto,
kāyassa bhedā abhisamparāyaṁ
sahavyataṁ gacchati vāsavassā'ti.

kumārapetavatthu pañcamaṁ.

3. 6

471. naggā dubbaṇṇarūpāsi kisā dhamanisanthatā,
upphāsulike kisike kānu tvaṁ idha tiṭṭhasi?

472. ahaṁ bhadante petīmhi duggatā yamalokikā,
pāpakammaṁ karitvāna petalokamito gatā.

473. kinnu kāyena vācāya manasā dukkaṭaṁ kataṁ,
kissa kammavipākena petalokaṁ ito gatā.

474. anāvaṭesu titthesu viciniṁ addhamāsakaṁ,
santesu deyyadhammesu dīpaṁ nākāsimattano.

475. nadiṁ upemi tasitā rittakā parivattati,
chāyaṁ upemi uṇhesu ātapo parivattati.

476. aggivaṇṇo ca me vāto dahanto upavāyati:
etañca bhante arahāmi aññañca pāpakaṁ tato.

477. gantvāna hatthinīpuraṁ cajjesi mayha mātaraṁ,
dhītā ca te mayā diṭṭhā duggatā yamalokikā.

478. pāpakammaṁ karitvāna petalokaṁ ito gatā,
atthi ca me ettha nikkhittaṁ anakkhātañca naṁ mayā.

[bjt page 92] [\x  92/]

479. cattāri satasahassāni pallaṅkassa ca heṭṭhato,
tato me dānaṁ dadatu1 tassā ca hotu jivikā.

480. dānaṁ datvā ca me mātā dakkhiṇaṁ anudissatu2
tadāhaṁ sukhitā hessaṁ sabbakāmasamiddhinī.

481. sādhūti so paṭissutvā gantvāna hatthiniṁ puraṁ avoca tassā mātaraṁ,
dhītā ca te mayā diṭṭhā duggatā yamalokikā.

482. pāpakammaṁ karitvāna petalokaṁ ito gatā,
sā maṁ tattha samādapesi vajjesi mayha mātaraṁ.

483. dhītā ca te mayā diṭṭhā duggatā yamalokikā,
pāpakammaṁ karitvāna petalokaṁ ito gatā.

484. atthi ca me ettha nikkhittaṁ anakkhātañca taṁ mayā,
cattāri satasahassāni pallaṅkassa ca heṭṭhato:
tato me dānaṁ dadatu tassā ca hotu jīvikā.

485. dānaṁ datvāna me mātā dakkhiṇaṁ anudissatu, 3
tadāhaṁ sukhitā hessaṁ sabbakāmasamiddhinī.
[pts page 042] [\q  42/]
486. tato hi sā dānamadā datvā ca tassā dakkhiṇanamādisi,
peti ca sukhitā āsi sarīraṁ cārudassana'nti.

seriṇīpetavatthu chaṭṭhaṁ.

3. 7

487. naranāripurakkhato yuvā rajanīyehi kāmaguṇehi sobhasi,
divasaṁ anubhosi kāraṇaṁ kimakāsi purimāya jātiyā.

488. ahaṁ rājagahe ramme ramaṇīye giribbaje,
migaluddo pure āsiṁ lohitapāṇī dāruṇo.

489. avirodhakaresu pāṇīsu puthusattesu paduṭṭhamānaso,
vicariṁ atidāruṇo tadā4 parahiṁsāya rato asaññato.

490. tassa me sahāyo suhado5 saddho āsi upāsako,
sopi maṁ anukampanno nivāresi punappunaṁ.

1. dadattha - sīmu [ii]
2. ādissatu me - sīmu [ii]
anudissati - sīmu [i]
3. anudicchatu - machasaṁ, anvādissatu - syā
4. sadā - machasaṁ.
5. suhadayo - machasaṁ.

[bjt page 94] [\x  94/]

491. mākāsi pāpakaṁ kammaṁ mā tāta duggati agā,
sace icchasi pecca sukhaṁ virama pāṇavadhā asaṁyamā.

492. tassāhaṁ vacanaṁ sutvā sukhakāmissa hitānukampino,
nākāsiṁ sakalānusāsaniṁ cirapāpābhirato abuddhimā.

493. so maṁ puna bhūrisumedhaso anukampāya saṁyame nivesayī,
sace divā hanasi pāṇino atha te rattiṁ bhavatu saññamo.

494. svāhaṁ divā hanitva1 pāṇino virato rattimahosiṁ saññato,
rattāhaṁ parivāremi divā khajjāmi duggato.

495. tassa kammassa kusalassa anubhomi rattiṁ amānusiṁ,
divā paṭihatāva kukkurā upadhāvanti samantā khādituṁ.

[pts page 043] [\q  43/]

496. ye ca te sattānuyogino dhuvaṁ payuttā sugatassa sāsane,
maññāmi te amatameva kevalaṁ adhigacchanti padaṁ asaṅkhata'nti.

migaluddakapetavatthu sattamaṁ.

3. 8

497. kūṭāgāre ca pāsāde pallaṅke goṇakatthake,
pañcaṅgikena turiyena ramasi suppavādite,

498. tato ratyā vyavasāne suriyassuggamanampati,
apaviddho susānasmiṁ bahudukkhaṁ nigacchasi.

499. kinnu kāyena vācāya manasā dukkaṭaṁ kataṁ,
kissa kammavipākena idaṁ dukkhaṁ nigacchasi.

500. ahaṁ rājagahe ramme ramaṇīye giribbaje,
magaluddo pure āsiṁ luddo cāsimasaññato.

501. tassa me sahāyo suhado saddho āsi upāsako,
tassa kulupago bhikkhu āsi gotamasāvako.

502. sopi maṁ anukampanno nivāresi punappunaṁ,
mākāsi pāpakaṁ kammaṁ mā tāta duggatiṁ agā.

1. hanitvā - machasaṁ.

[bjt page 96] [\x  96/]

503. sace icchasi pecca sukhaṁ virama pāṇavadhā asaṁyamā.
tassāhaṁ vacanaṁ sutvā sukhakāmassa hitānukampino.

504. nākāsiṁ sakalānusāsaniṁ cirapāpābhirato abuddhimā,
so maṁ puna bhūrisumedhaso anukampāya saṁyame nivesayī.

505. sace divā hanasi pāṇino atha te rattiṁ bhavatu saṁyamo.
svāhaṁ divā hanitva pāṇino virato rattimahosiṁ saṁyato.

506. rattāhaṁ paricāremi divā khajjāmi duggato,
tassa kammassa kusalassa anubhomi rattiṁ amānusiṁ:
divā paṭihatāva kukkurā upadhāvanti samantā khādituṁ.

507. ye ca te satatānuyogino dhuvayuttā sugatassa sāsane,
maññāmi te amatameva kevalaṁ adhigacchanti padaṁ asaṅkhata'nti.

dutiya migaluddakapetavatthu aṭṭhamaṁ.

3. 9

508. mālī kiriṭī keyūri gattā te candanussadā,
pasannamukhavaṇṇosi suriyavaṇṇova sobhasi.

509. amānusā pārisajjā ye teme paricārakā,
dasakaññāsahassāni yā temā paricārakāka.

510. tā kambukeyūra dharā kañcanāvelabhūsitā,
mahānubhāvosi tuvaṁ lomahaṁsanarūpavā:
piṭṭhimaṁsāni attano sāmaṁ ukkaḍḍha khādasi.

511. kinnu kāyena vācāya manasā dukkaṭaṁ kataṁ,
kissa kammavipākena piṭṭhimaṁsāni attano sāmaṁ ukkaḍḍha khādasi.

[pts page 044] [\q  44/]

512. attanohaṁ anatthāya jīvaloke acārisaṁ,
pesuññāmusāvādena nikativañcanāya ca.

513. tatthāhaṁ parisaṁ gantvā saccakāle upaṭṭhite,
atthaṁ dhammaṁ niraṁkatvā1 adhammamanuvattisaṁ.

1. nirākatvā - sīmu

[bjt page 98] [\x  98/]

514. evaṁ so khādatattānaṁ yo hoti piṭṭhimaṁsiko,
yathāhaṁ ajja khādāmi piṭṭhimaṁsāni attano,

515. tayidaṁ tayā nārada sāmaṁ diṭṭhaṁ
anukampakā ye kusalā vadeyyuṁ,
mā pesunaṁ mā ca musā abhāṇi
mā khosi piṭṭhimaṁsiko tuva'nti.

kūṭavinicchayikapetavatthu navamaṁ.

3. 10

516. antaḷikkhasmiṁ tiṭṭhanto duggandho pūti vāyasi,
mukhañca te kimayo putigandhaṁkhādanti kiṁ kammaṁ makāsi pubbe

517. tato satthaṁ gahetvāna okkanatanti punappunaṁ,
kharena paripphositvā okkanatanti punappunaṁ.

518. kinnu kāyena vācāya manasā dukkaṭaṁ kataṁ,
kissa kammavipākena idaṁ dukkhaṁ nigacchasīti.

519. ahaṁ rājagahe ramme ramaṇīye giribbaje,
issaro dhanadhaññassa supahūtassa mārisa.

520. tassāyaṁ me bhariyā ca dhītā ca suṇisā ca me, tā mālaṁ uppalañcāpi paccagghañca vilepanaṁ
thūpaṁ harantiyo vāresiṁ taṁ pāpaṁ pakataṁ mayā.

521. chaḷāsītisahassāni mayaṁ paccattavedanaṁ,
thūpapūjaṁ vivaṇṇetvā paccāma niraye bhusaṁ.

522. ye ca kho thūpapūjāya vattante arahato mahe.
ādīnavaṁ pakāsenti vivecayatha1 ne tato.

523. imā ca passa āyantiyo mālādhārī alaṅkatā,
mālāvipākaṁ anubhonti2 samiddhā tā yasassiniyo.
[pts page 045] [\q  45/]
524. tañca disvāna accheraṁ abbhutaṁ lomahaṁsanaṁ,
namo karonti sappaññā vandanti taṁ mahāmuniṁ.

525. so hi nūna ito gantvā yoniṁ laddhāna mānusi,
thūpapūjaṁ karissāmi appamatto punappunanti'.

dhātuviviṇaṇikapetavatthu dasamaṁ.

cūḷavaggo tatiyo.

tassuddānaṁ: -

abhijjamāno koṇḍañño rathakārī bhūsena ca,
kumāro gaṇikā ceva dve luddā piṭṭhapūjayo:
vaggo tena pavuccatī'ti.

1. vivecayetha - machasaṁ.
2. anubhontiyo - machasaṁ.

[bjt page 100] [\x 100/]

4. 1

526. vesālī nāma nagaratthi vajjīnaṁ
tattha ahu licchavi ambasakkharo,
disvāna petaṁ nagarassa bāhiraṁ
tattheva pucchitthaṁ taṁ kāraṇatthiko.

527. seyyā nisajjā nayimassa atthi
abhikkamo natthi paṭikkamo vā1,
asitapītakhāyitavatthabhogā
paricārikā sāpi2 imassa natthi

528. ye ñātakā diṭṭhasutā suhajjā
anukampakā yassa pubbe ahesuṁ3,
daṭṭhumpi te dāni na taṁ labhanti
virādhitatto4 hi janena tena.

529. na oggatantassa bhavanti mittā
jahanti mittā vikalaṁ viditvā,
atthañca disvā parivārayanti
bahū ca mittā uggatattassa honti.

530. nihīnatto sabbabhogenahi kiccho
sammakkhito samparibhinta gatto,
ussāvabinduva palippamāno5
ajja suve jīvitassūparodho.

[pts page 046] [\q  46/]

531. etādisaṁ uttamakicchapattaṁ
uttāsitaṁ pucimandassa sūle,
attha tvaṁ kena vaṇṇena vadesi yakkha
jīva bho jīvitameva seyyoti.

532. sālohito esa ahosi mayhaṁ
ahaṁ sarāmi purimāya jātiyā,
disvā ca me kāruññamahosi rāja
mā pāpadhammo nirayaṁ patāyaṁ.

533. ito cuto licchavi esa poso
sattussadaṁ nirayaṁ ghorarūpaṁ,
upapajjati dukkatakammakārī
mahābhitāpaṁ kaṭukaṁ bhayānakaṁ

1. paṭikkamo ca - machasaṁ.
2. pariharaṇā - pu. , paricāraṇā - keci.
3. ahesuṁ pubbe - machasaṁ.
4. virājitatto - machasaṁ.
5. palimpamāno - machasaṁ.

[bjt page 102] [\x 102/]

534. anekabhāgena guṇena seyyo
ayameva sūlo nirayena tena,
ekantadukkhaṁ kaṭukaṁ bhayānakaṁ
ekantatippaṁ nirayaṁ patāyaṁ.

535. idañca sutvā vacanaṁ mameso
dukkhūpanīto vijaheyya pāṇaṁ,
tasmā ahaṁ santīke na bhaṇāmi
mā me kato jīvitassūparodho.

536. aññato eso purisassa attho
aññampi icchāmase pucchituṁ tuvaṁ,
okāsakammaṁ sace no karosi
pucchāmi taṁ na ca no kujjhitabbaṁ.

537. addhā paṭiññā me tadā ahu
nācikkhanā appasantassa hoti,
akāmā saddheyyavacoti katvā
pucchassu maṁ kāmaṁ yathā visayhaṁ

538. yaṁ kiñcāhaṁ cakkhunā passissāmi
sabbatampi tāhaṁ abhisaddaheyyaṁ,
disvāna taṁ nopi ce saddaheyyaṁ
kareyyāsi me yakkha niyassakammaṁ.

[pts page 047] [\q  47/]

539. saccappaṭiññā tava mesā hotu
sutvāna dhammaṁ labhassuppasādaṁ,
aññatthiko no ca paduṭṭhacitto
yaṁ te sutaṁ asutaṁ cāpi dhammaṁ
sabbaṁ ācikkhissaṁ yathā pajānaṁ

540. setena assena alaṅkatena
upayāsi sūlāvutakassa santike,
yānaṁ idaṁ abbhutaṁ dassaneyyaṁ
kissetaṁ kammassa ayaṁ vipāko.

541. vesāliyā tassa nagarassa majjhe
cikkhallamagge narakaṁ ahosi,
gosīsamekāhaṁ pasannacitto
setaṁ gahetvā narakasmiṁ nikkhipiṁ.

1. paṭiññātame taṁ - machasaṁ.

[bjt page 104] [\x 104/]

542. etasmiṁ pādāni patiṭṭhapetvā
mayañca aññe ca atikkamimha,
yānaṁ idaṁ abbhutaṁ dassaneyyaṁ
tasseva kammassa ayaṁ vipāko.

543. vaṇṇo ca te sabbadisā pabhāsati
gandho ca te sabbadisā pavāyati,
yakkhiddhipattosi mahānubhāvo
naggo cāsi kissa ayaṁ vipāko.

544. akkodhano niccapasannacitto
saṇhāhi vācāhi janaṁ lapemi, 1
tasseva kammassa ayaṁ vipāko
dibbo me vaṇṇo satataṁ pabhāsati.

545. yasañca kittiñca dhamme ṭhitānaṁ
disvāna mantemi pasannacitto,
tasseva kammassa ayaṁ vipāko
dibbo me gandho satataṁ pavāyati.

[pts page 048] [\q  48/]

546. sahāyanaṁ titthasmiṁ nahāyantānaṁ2
thale gahetvā nidahissa dussaṁ,
khiḍḍatthiko no ca paduṭṭhacitto
tenamhi naggo kasirā ca vutti

547. yo kīḷamāno pakaroti pāpaṁ
tassidisaṁ3 kammavipākamāhu
akīḷamāno pana yo karoti
kiṁ tassa kammassa vipākamāhu.

548. ye duṭṭhasaṅkappamānā manussā
kāyena vācāya ca saṅkiliṭṭhā,
kāyassa bhedā abhisamparāyaṁ
asaṁsayaṁ te nirayaṁ upenti.

549. apare pana sugatiṁ āsamānā
dāne ratā saṁgahitattabhāvā,
kāyassa bhedā abhisamparāyaṁ
asaṁsayaṁ te sugatiṁ upenti.

1. upemi - machasaṁ,
2. nahāyantānaṁ - machasaṁ.
3. tassedisaṁ - machasaṁ.

[bjt page 106] [\x 106/]

550. taṁ kinti jāneyyaṁ ahaṁ avecca
kalyāṇapāpassa ayaṁ vipāko,
kiṁ vāhaṁ disvā abhisaddabheyyaṁ
ko vāpi maṁ saddabhāpeyya etaṁ

551. disvā ca sutvā vā1 abhisaddahassu
kalyāṇapāpe ubhaye asante
kalyāṇapāpassa ayaṁ vipāko,
siyā nu sattā sugatā duggatā vā.

552. no cettha kammāni kareyyuṁ maccā
kalyāṇipāpāni manussaloke,
nāhesuṁ sattā sugatā duggatā vā
hīnappaṇitā ca manussaloke.

553. yasmā ca kammāni karonti maccā
kalyāṇapāpāni manussaloke,
tasmā hi sattā sugatā duggatā vā
hīnappaṇītā ca manussaloke

[pts page 049] [\q  49/]

554. dvayajja kammānaṁ vipākamāhu
sukhassa dukkhassa ca vedanīyaṁ,
tā devatāyo paricārayanti paccenti2 bālā dvayataṁ apassino.

555. namatthi kammāni sayaṁ katāni
datvāpi me natthi so ādiseyya, acchādanaṁ sayanamathannapānaṁ
tenamhi naggo kasirā ca vutti.

556. siyā nu kho kāraṇaṁ kiñca yakkha
acchādanaṁ yena tuvaṁ labhetha,
ācikkha me taṁ yadatthi hetu
saddhāyitaṁ hetu vaco suṇoma.

557. kappinako3 nāma idhatthi bhikkhu
jhāyī susīlo arahā vimutto.
guttindriyo saṁvutapātimokkho
sītībhūto uttamadiṭṭhipatto.

558. sakhilo vadaññū suvaco sumukho
svāgamo suppaṭimuttako ca,
puññassa khettaṁ araṇavihārī
devamanussānañca dakkhiṇeyyo.

1. sutvā - sīmu [i]
2. paccanti - sīmu [i]
3. kappitako - machasaṁ.
[bjt page 108] [\x 108/]
559. santo vidhūmo anīgho nirāso
mutto visallo amamo avaṅko,
nirūpadhi sabbapapañca khīṇo
tisso vijjā anuppatto jūtīmā.

560. appaññāto disvāpi na sujāno
munīti naṁ vajjisu voharanti,
jānanti taṁ yakkhabhūtā anejaṁ
kalyāṇadhammaṁ vicaranti1 loke.
561. tassa tuvaṁ ekaṁ yugaṁ duve vā
mamuddisitvāna sace dadetha,
paṭiggahītāni ca tāni assu
mamañca passetha sannaddhadussaṁ.
[pts page 050] [\q  50/]
562. kasmiṁ padese samaṇaṁ vasantaṁ
gantvāna passemu mayaṁ idāni,
samajja2 kaṅkhaṁ vicikicchitañca
diṭṭhivisūkāni ca ko vinodaye. 3

563. eso nisinno kapinaccanāyaṁ
parivārito devatāhi bahūhi.
dhammiṁ yathaṁ bhāsati saccanāmo
sakasmimācerake appamatto.

564. tathāhaṁ kassāmi gantvā idāni
acchādayissaṁ samaṇaṁ yugena,
paṭiggahītāni ca tāni assu
tuvañca passemu sannaddhadussaṁ.

565. mā akkhaṇe pabbajitaṁ upāgami
sādhu vo licchavi nesa dhammo,
tato ca kāle upasaṅkamitvā
tattheva passāhi raho nisinnaṁ.

566. tathāti vatthā agamāsi tattha
parivārito dāsagaṇena licchavi,
so taṁ nagaraṁ upasaṅkamitvā
vāsūpagacchittha sake nivesane.

1. vicarantaṁ - sīmu [i]
2. yo majja - machasaṁ. 3. vinodeyya me - machasaṁ.

[bjt page 110] [\x 110/]

567. tato ca kāle gihikiccāni katvā
nahātvā pivitvā ca khaṇaṁ labhitavā,
viceyya peḷāto yugāni aṭṭha
gāhāpayī dāsagaṇena licchavi.

[pts page 051] [\q  51/]

568. so taṁ padesaṁ upasaṅkamitvā
tamaddasā samaṇaṁ santacittaṁ,
paṭikkamantaṁ gocarato nivattaṁ
sītibhūtaṁ rukkhamūle nisinnaṁ.

569. tamenaṁ avoca upasaṅkamitvā
appābādhaṁ phāsuvihārañca pucchi.
vesāliyaṁ licchavihaṁ bhadante
jānanti maṁ liccavi ambasakkharo.

570. imāni me aṭṭhayugā subhāni
patigaṇha bhante padadāmi tuyhaṁ.
teneva atthena idhāgatosmi
yathā ahaṁ attamano bhaveyyaṁ.

571. duratova samaṇā brāhmaṇā ca
nivesanaṁ te parivajjayanti,
pattāni bhijjanti ca te nivesane
saṅghāṭiyo cāpi vipāṭayanti. 1

572. athāpare pādakuṭhārikābhi
avaṁsirā samaṇā pātayanti,
etādisaṁ pabbajitā vihesaṁ
tayā kataṁ samaṇā pāpuṇanti.

573. tiṇena telampi na tvaṁ adāsi
mūḷahassa maggampi na pāvadāsi,
andhassa daṇḍaṁ sayamādiyāsi
etādiso kadariyo asaṁvuto2
atha tvaṁ kena vaṇṇena kimeva disvā
amhehi saha saṁvibhāgaṁ karosi,

574. paccemi bhante yaṁ tvaṁ vadesi
vihesayiṁ samaṇe brāhmaṇe ca,
khiḍḍhattiko no ca paduṭṭhacitto
etampi me dukkaṭameva bhante.
[pts page 052] [\q  52/]
1. vidāḷayanti - machasaṁ.
2. asaṁvuto tuvaṁ - machasaṁ.

[bjt page 112] [\x 112/]

575. khiḍḍāya yakkho pasavitva pāpaṁ
cedeti dukkhaṁ asamatta bhogī,
daharo yuvā nagganiyassa bhāgī
kiṁsu tato dukkhatarassa hoti.

576. taṁ disvā saṁvegamalatthaṁ bhante
tappaccayā tāhaṁ dadāmi dānaṁ,
paṭigaṇha bhante vatthayugāni aṭṭha
yakkhassimā gacchantu dakkhiṇāyo.

577. addhāhi dānaṁ bahudhā pasatthaṁ
dadato ca te akkhayadhammamatthu,
paṭigaṇhāmi te vatthayugāni aṭṭha
yakkhassimā gacchantu dakkhiṇāyo.

578. tato ca so ācamayitva licchavi
therassa datvāna yugāni aṭṭha,
paṭiggahītāni ca tāni cassu
yakkhañca passetha sannaddhadussaṁ.

579. tamaddasā candanasāralittaṁ
ājaññamārūḷhamuḷāravaṇṇaṁ,
alaṅkataṁ sādhu nivatthadussaṁ
parivāritaṁ yakkhamahiddhipattaṁ

580. so taṁ disvā attamano udaggo
pahaṭṭhacitto ca subhaggarūpo,
kammañca disvāna mahāvipākaṁ
sandiṭṭhikaṁ cakkhunā sacchikatvā.

581. tamenaṁ avoca upasaṅkamitvā
dassāmi dānaṁ samaṇabrāhmaṇānaṁ,
na cāpi me kiñci adeyyamatthi
tuvaṁ ca me yakkha bahūpakāroti.

[pts 053]

582. tuvaṁ ca me licchavī ekadesaṁ
adāsi dānāni amoghametaṁ,
svāhaṁ karissāmi tayā ca1 sakkhiṁ
amānuso mānusakena saddhinti.

1. tayā ca - machasaṁ.

[bjt page 114] [\x 114/]

583. gatī ca bandhū ca parāyaṇañca
mitto mamāsi atha devatāsi,
yācāmahaṁ1 pañjaliko bhavitvā
icchāmi taṁ yakkha punāpi daṭṭhūnti.

584. sace tuvaṁ assaddho bhavissasi
kadariyarūpo vippaṭipannacitto,
teneva maṁ na licchasi dassanāya
disvā ca taṁ nopi ca ālapissaṁ.

585. sace2 tuvaṁ bhavissasi dhammagāravo
dāne rato saṅgahitattabhāvo,
opānabhūto samaṇabrāhmaṇānaṁ
evaṁ mamaṁ lacchasi dassanāya.

586. disvā ca taṁ ālapissaṁ bhadante
imañca sūlato lahuṁ pamuñca,
yato nidānaṁ akarimbha sakkhiṁ
maññāma sūlāvutakassa kāraṇā.

587. te aññamaññaṁ akarimha sakkhiṁ
ayañca sūlāvuto3 lahuṁ pamutto,
sakkacca dhammāni samācaranto
mucceyya so nirayā ca tamhā.

588. kammaṁ siyā aññatra vedanīyaṁ
kapapinakañca [pts page 054] [\q  54/]      upasaṅkamitvā,
teneva saha saṁvibhajitva kāle
sayammukhenupanisajja puccha.

589. so te akkhissati etamatthaṁ
tameva bhikkhuṁ upasaṅkamitvā,
pucchassu aññatthiko no ca paduṭṭhacitto
so te sutaṁ asutaṁ cāpi dhammaṁ,
sabbampi akkhissati yathā pajānaṁ.

590. so tattha rahassaṁ samullapitvā
sakkhiṁ karitvāna amānusena,
pakkāmi so licchavīnaṁ sakāsaṁ
atha brūvi parisaṁ sannisinnaṁ.

1. yācāmi taṁ - machasaṁ.
2. sace pana - machasaṁ.
3. sūlato - machasaṁ.
[k-7-03]

[bjt page 116] [\x 116/]

591. suṇantu bhonto mama ekavākyaṁ
varaṁ varissa labhissāmi atthaṁ,
sulāvuto puriso luddakammo
paṇihitadaṇḍo anusattarūpo

592. ettāvatā vīsati rattimattā
yato āvuto neva jīvati na mato,
tāhaṁ mocayissāmi dāni
yathāmati anujānātu saṅghoti.
593. etañca aññaṁ ca lahuṁ pamuñca
ko taṁ vadetha tathā karontaṁ,
yathā pajānāsi tathā karohi
yathāmati anujānāti saṅghoti.

594. so taṁ padesaṁ upasaṅkamitvā
sūlāvutaṁ mocayi khippameva,
mā bhāyi sammāti ca taṁ avoca
tikicchakānañca upaṭṭhapesi.

[pts page 055] [\q  55/]

595.  kappinakañca upasaṅkamitvā
tena samaṁ saṁvibhajitvā kāle,
sayammukhenupanisajja licchavi
tatheva pucchitthaṁ naṁ kāraṇatthiko.

596. sūlāvuto puriso luddakammo
paṇihutadaṇḍo anusattarupo,
ettāvatā vīsatirattimattā
yato āvuto neva jīvati na mato.

597. so mocito gantvā mayā idāni
etassa yakkhassa vaco hi bhante,
siyā nu kho kāraṇaṁ kiñcideva
yena so nirayaṁ no vajeyya

598. ācikkha yadi atthi hetu
saddhāyitaṁ hetu vaco suṇoma,
na tesaṁ kammānaṁ vināsamatthi
avedayitvā idha byantibhāvo.

[bjt page 118] [\x 118/]

599. sace sa dhammāni1 samācareyya
sakkacca rattindivamappamatto
mucceyya so nirayā ca tamhā
kammaṁ siyā aññatra vedanīyanti.

600. aññato eso purisassa attho
mamampidāni anukammapa bhante,
anusāsa maṁ ovada bhūripañña
yathā ahaṁ no nirayaṁ vajeyyanti.

601. ajjeva buddhaṁ saraṇaṁ upehi
dhammañca saṅghañca pasannacitto,
tatheva sikkhāya padāni pañca
akhaṇḍa phullāni samādiyassu.

602. pāṇātipātā viramassu khippaṁ
loke adinnaṁ parivajjayassu
amajjapo mā ca musā abhāṇī
sakena dārena ca hohi tuṭṭho,
imañca ariyaṁ aṭṭhaṅgavarenupetā
samādiyāhi kusalaṁ sukhudrayaṁ

[pts page 056] [\q  56/]

603. cīvaraṁ piṇḍapātañca paccayaṁ sayanāsanaṁ
antaṁ pānaṁ khādanīyaṁ vatthasenāsanāni ca,
dadāhi ujubhūtesu vippasannena cetasā.

604. bhikkhū pi sīlasampanne vītarāge bahussute
tappehi annapānena sadā puññaṁ pavaḍḍhati.

605. evañca dhammāni samācaranto
sakkacca rattindivamappamatto,
mucceyya so tvaṁ nirayā ca tamhā
kammaṁ siyā aññatra vedanīyanti.

606. ajje va buddhaṁ saraṇaṁ upemi
dhammañca saṅghañca pasannacitto,
tatheva sikkhāya padāni pañca
akhaṇuḍaphullāni samādiyāmi.

607. pāṇātipātā viramāmi khippaṁ
loke adinnaṁ parivajjayāmi,
amajjapo no ca musā bhaṇāmi
sakena dārena va bhomi tuṭṭho,
imañca ariyaṁ aṭṭhaṅga varenupetaṁ,
samādiyāmi kusalaṁ sukhudrayaṁ

1. kammāni - pa, sīmu [ii]

[bjt page 120] [\x 120/]

608. cīvaraṁ piṇḍapātañca paccayaṁ sayanāsanaṁ,
annaṁ pānaṁ khādanīyaṁ vatthasenāsanāni ca.

609. bhikkhu pi sīlasampanne vītarāge bahussute,
dadāmi na vikampāmi buddhānaṁ sāsane rato.

610. etādiso licchavi ambasakkharo
vesāliyaṁ aññataro upāsako,
saddho mudukārakaro ca bhikkhu
saṅghañca sakkacca tadā upaṭṭhahi.

611. sūlāvuto ca arogo hutvā
serī sukhī pabbajjaṁ upāgami,
bhikkhuñca āgamma kappinakuttamaṁ
ubhopi sāmaññaphalāni ajjhaguṁ.

[pts page 057] [\q  57/]

612. etādisā sappurisāna sevanā
mahapphalā hoti sataṁ vijānataṁ,
sūlāvuto aggaphalaṁ aphassayi
phalaṁ kaniṭṭhaṁ pana ambasakkharo'ti.

ambasakkharapetavatthu paṭhamaṁ.

4. 2

613. suṇātha1 yakkhassa ca vāṇijāna ca
samāgamo yattha tadā ahosi,
yathā kathaṁ itarītarena cāpi
subhāsitaṁ tañca suṇātha1 sabbe.

624. yo so ahu rājā pāyāsi nāmo
bhummānaṁ sahavyagato2 yasassī,
so modamānova sake vimāne
amānuso mānuse ajjhahāsīti.

625. vaṅke araññe amunassaṭṭhāne
kantāre appodake appabhakkhe,
suduggame vaṇṇupathassa majjhe,
vaṅkaṁ bhayā naṭṭhamanā manussā.

1. suṇotha - sīmu [ii] machasaṁ.
2. sahabya - machasaṁ.

[bjt page 122] [\x 122/]

616. nayidha phalā mūlamayā ca santi
upādānaṁ natthi kuto idha bhakkho,
aññatra paṁsūhi ca vālukāhi ca
tattāhi uṇhāhi ca dāruṇāhi ca.

617. ujjaṅgalaṁ tattamivaṁ kapālaṁ
anāyasaṁ paralokena tulyaṁ,
luddānamāvāsamidaṁ purāṇaṁ
bhūmippadeso abhisattarūpo.

618. atha tumhe kena vaṇṇena
kimāsamānā imaṁ padesaṁ hi.
anuppaviṭṭhā sahasā samecca
lobhā bhayā athavā sampamūḷhā.

619. magadhesu aṅgesu ca satthavāhā
āropayitvā paṇiyaṁ puthuttaṁ,
te yāmase sindhusovīrabhūmiṁ
dhanatthikā uddayaṁ patthayānā

620. divā pipāsaṁ'nadhi vāsayantā1
yoggānukampañca samekkhamānā,
etena vegena āyāma sabbe
rattiṁ maggaṁ paṭipannā vikāle.

621. te duppayātā aparaddhamaggā
andhākulā vippanaṭṭhā araññe,
suduggame vaṇṇupathassa majjhe
disaṁ na jānāma pamūḷhacittā.

622. idañca disvāna adiṭṭhapubbaṁ
vimānaseṭṭhañca tuvañca yakkha,
taduttariṁ jīvitamāsamānā
disvā patīnā sumanā udaggāti.

623. pāraṁ samuddassa idañca vaṇṇuṁ
vettācaraṁ saṅkupathañca maggaṁ,
nadiyo pana pabbatānañca duggā
puthuddisā gacchatha bhogahetu.

624. pakkhandiyāna vijitaṁ paresaṁ
verajjake mānuse pekkhamānā,
yaṁ vo sutaṁ vā athavāpi diṭṭhaṁ
accherakaṁ taṁ vo suṇoma tātā.

1. pipāsaṁ anadhivāsayantā - sīmu. [ii]

[bjt page 124] [\x 124/]

625. itopi accherataraṁ kumāra
na no sutaṁ vā athavāpi diṭṭhaṁ,
atītamānusakkameva sabbaṁ
disvāna tappāma anomavaṇṇaṁ.

626. vehāsayaṁ pokkharañño savanti
pahūtamalyā bahupuṇḍarīkā,
dumācime niccaphalūpapannā
atīva gandhā surabhiṁ pavāyanti.

627. veḷuriyatthamhā satamussitāse
silāppavāḷassa ca āyataṁsā,
masāragallā saha lohitaṅkā
thamhā ime jotirasāmayāse.

628. sahassatthambhaṁ atulānubhāvaṁ
tesūpari sādhumidaṁ vimānaṁ,
ratanantaraṁ kañcanavedimissaṁ
tapanīyapaṭṭehi ca sādhu channaṁ.

629. jambonaduttattamidaṁ sumaṭṭho
pāsādasopānaphalupapanno,
daḷho ca vaggu sumukho susaṁgato1
atīva nijjhānakhamo manuñño.

630. ratanantarasmiṁ bahuannapānaṁ
parivārito accharāsaṁgaṇena,
murajja2 āḷambaraturiyaghuṭṭho
abhivanditosi thutivandanāya.

631. so modayi nārigaṇappabodhano
vimānapāsādavare manorame,
acintiyo sabbaguṇūpapanno
rājā yathā vessavaṇo naḷinyā.

632. devo nu āsi uda vāsi yakkho
uduhu devindo manussabhūto,
pucchanti taṁ vāṇijā satthavāhā
ācikkha ko nāma tuvaṁsi yakkhāti.

633. serissako nāma ahampi yakkho
kantāriyo vaṇṇupathamhi gutto,
imaṁ padesaṁ abhipālayāmi
vācaṅkaro vessavaṇassa rañño.

1. vaggu ca susaṁgato ca - machasaṁ.
2. maraja - ma. cha. sa.

[bjt page 126] [\x 126/]

634. adhicca laddhaṁ pariṇāmajaṁ te
sayaṁ kataṁ udāhu devehi dinnaṁ,
pucchanti taṁ vāṇijā satthavāhā
kathaṁ tayā laddhamidaṁ manuññanti.

635. nādhicca laddhaṁ na pariṇāmajaṁ me
na sayaṁ kataṁ napi devehi dinnaṁ,
sakehi kammehi apāpakehi
puññehi me laddhamidaṁ manuññanti.

636. kinte vataṁ kiṁ pana brahmacariyaṁ
kissa suciṇṇassa ayaṁ vipāko,
pucchanti taṁ vāṇijā satthavāhā
kathaṁ tayā laddhamidaṁ vimānanti.

637. mamaṁ1 pāyāsīti ahū samaññā
rajjaṁ yadā kāriyiṁ kosalānaṁ, natthikadiṭṭhi kadariyo pāpadhammo
ucchedavādī ca tadā ahosiṁ.

638. samaṇo ca kho āsi kumārakassapo
bahussato cittakathi uḷāro,
so me tadā dhammakathaṁ akāsi2
diṭṭhivisūkāni vinodayī me.

639. tāhaṁ tassa dhammakathaṁ suṇitvā
upāsakattaṁ paṭivedayissaṁ,
pāṇātipātā virato ahosiṁ
loke adinnaṁ parivajjayissaṁ.
amajjapo no ca musā abhāṇiṁ
sakena dārena ca ahosiṁ3 tuṭṭho.

640. taṁ me vataṁ taṁ pana brahmacariyaṁ
tassa suciṇṇassa ayaṁ vipāko,
teheva kammehi apāpakehi
puññehi me laddhamidaṁ vimānanti.

641. saccaṁ kirāhaṁsu narā sapaññā
anaññathā vacanaṁ paṇḍitānaṁ,
yahiṁ yahiṁ gacchati puññakammo
tahiṁ tahiṁ modati kāmakāmī.

1. mama - sīmu [ii]
2. abhāsi - machasaṁ.
3. ahosi - machasaṁ.

[bjt page 128] [\x 128/]

642. yahiṁ yahiṁ sokapariddavo ca
vadho ca bandho ca parikkileso,
tahiṁ tahiṁ gacchati pāpakammo
na muccati duggatiyā kadācīti.

643. sammūḷharūpo ca jano ahosi
asmiṁ muhutte kalalīkatova,
janassimassa tuyhañca kumāra
appaccayo kena nu kho ahosi.

644. ime sirisūpavanā ca tātā
dibbā gandhā surabhiṁ1 sampavanti,
te sampavāyanti imaṁ vimānaṁ
divā ca ratto ca tamaṁ nihantvā2

645. imesaṁ ca kho vassasataccayena
sipāṭikā phalati ekamekā,
mānussakaṁ vassasataṁ atītaṁ
yadante kāyamhi idhūpapanno.

646. disvānahaṁ vassasatāni pañca
asmiṁ vimāne katvāna tātā,
āyukkhayā puññakkhayā cavissaṁ
teneva sokena pamucchitosmi,

647. kathaṁ nu soceyya tathāvidho so
laddhaṁ vimānaṁ atulaṁ cirāya,
ye cāpi kho ittaramupapannā
te nūna soceyyuṁ parittapuññā

648. anucchaviṁ ovadiyañca me taṁ
yaṁ maṁ tumhe peyyavācaṁ vadetha
tumhe ca kho tātā mayānuguttā
yenicchakaṁ tena paletha sotthi,

649. gantvā mayaṁ sindhusovīrabhūmiṁ
dhanatthikā uddiyaṁ patthayānā,
yatā payogā paripuṇṇacāgā
kāhāma serissamayaṁ uḷāraṁ.

1. surahi - machasaṁ.
2. nihantaṁ - pa
3. dibbāni taṁ - machasaṁ.

[bjt page 130] [\x 130/]

650. mā ceva serissamahaṁ akattha
sabbañca vo bhavissati yaṁ vadetha,
pāpāni kammāni vivajjayātha
dhammānuyogañca adhiṭṭhahātha.

651. upāsako atthi imamhi saṅghe
bahussuto sīlavatūpapanno,
saddho ca cāgī ca supesalo ca
vicakkhaṇo santusito matimā.

652. sañjānamāno na musā bhaṇeyya
parūpaghātāya na cetayeyya,
vebhūtikaṁ pisunaṁ no kareyya
saṇahañca vācaṁ sakhilaṁ bhaṇeyya.

653. sagāravo sappatisso vinīto
apāpako adhisīle visuddho,
so mātaraṁ pitarañcāpi jattū
dhammena poseti ariyavutti.

654. maññe so mātāpitunnaṁ kāraṇā
bhogāni pariyesati na attahetu.
mātāpitunnañca yo accayena
nekkhammapono carissati brahmacariyaṁ.

655. ujū avaṅko asaṭho amāyo
na lesakappena ca vohareyya,
so tādiso sukkatakammakārī
dhamme ṭhito kinti labhetha dukkhaṁ.

656. taṁ kāraṇā pātukatomhi attanā. 1
tasmaṁ dhammaṁ2 passatha vāṇijāse,
aññatra tenīha bhasmibhavetha
andhākulā vippanaṭṭhā araññe.
taṁ khippamānena lahuṁ parena
sukho bhave sappurisena saṅgamo.

657. kiṁ nāma so kiñca karoti kammaṁ
kiṁ nāmadheyyaṁ kiṁ pana tassa gottaṁ,
mayampi naṁ daṭṭhūkāmbha yakkha
yassānukampāya idhāgatosi
lābhā hi tassa yassa tuvaṁ pihesi.

658. yo kappako sambhavanāmadheyyo
upāsako kocchaphalūpajīvī,
jānātha naṁ tumhākaṁ pesiyo so
mā kho naṁ bhīḷittha3 supesalo so.

1. attano - machasaṁ.
2. tasmā - machasaṁ.
3. mā ca kho hilittha - machasaṁ.

[bjt page 132] [\x 132/]

659. jānāmase yaṁ tvaṁ vadesi yakkha
na kho naṁ jānāma sa īdisoti.
mayampi naṁ pūjayissāma yakkha
sutvāna tuyhaṁ vacanaṁ uḷāraṁ.

660. ye kecimasmiṁ satthe manussā
daharā mahantā athavāpi majjhimā
sabbeva te ālambantu1 vimānaṁ
passantu puññāna phalaṁ kadariyā.

661. te tattha sabbeva ahaṁ pureti
taṁ kappakaṁ tattha purakkhipitvā,
sabbeva te ālambiṁsu vimānaṁ
masakkasāraṁ viya vāsavassa.

662. te tattha sabbeva ahaṁ pureti
upāsakattaṁ paṭivedayiṁsu,
pāṇātipātā viratā ahesuṁ
loke adinnaṁ parivajjayiṁsu.
amajjapā no ca musā bhaṇiṁsu
sakena dārena ca ahesuṁ tuṭṭhā.

663. te tattha sabbeva ahaṁ pureti
upāsakattaṁ paṭivedayitvā,
pakkāmi sattho anumodamāno
yakkhiddhiyā anumato punappunaṁ.

664. gantvāna te sindhusovīrabhūmiṁ2
dhatthikā udrayaṁ patthayānā,
yathāpayogā paripuṇṇalābhā
paccāgamuṁ pāṭaliputtamakkhataṁ.

665. gantvāna te saṅgharaṁ sotthimanto
puttehi dārehi samaṅgibhūtā,
ānanda cittā sumanā patītā
akaṁsu serissamahaṁ uḷāraṁ.

666. serissakaṁ te pariveṇaṁ māpayiṁsu
etādisā sappurisāna sevanā,
mahatthikā dhammaguṇāna sevanā,
ekassa atthāya upāsakassa
sabbeva sattā sukhitā ahesu'nti.

serissakapetavatthu dutiyaṁ.

bhāṇavāraṁ tatiyaṁ.

1. āruhantu - machasaṁ.
2. suvīrabhūmiṁ - machasaṁ.

[bjt page 134] [\x 134/]

4. 3

[pts page 057] [\q  57/]

667. rājā piṅgalako nāma suraṭṭhānaṁ adhipati ahu,
moriyānamupaṭṭhānaṁ gantvā suraṭṭhaṁ punarāgamā.

668. uṇhe majjhantike kāle rājā paṅkaṁ upāgami,
addasa maggaṁ ramaṇīyaṁ petānaṁ vaṇṇanāpathaṁ, 1

669. sāratthiṁ āmantayī rājā ayaṁ maggo ramaṇīyo,
khemo sovatthiko sivo iminā sārathi yāhi2
suraṭṭhānaṁ santike ito.

670. tena pāyāsī soraṭṭho senāya caturaṅganiyā.
ubbīggarūpo puriso soraṭṭhaṁ etadabravī.
671. kummaggaṁ paṭipannamhā bhiṁsanaṁ lomhaṁsanaṁ
purato padissati maggo pacchato ca na dissati.

672. kummaggaṁ paṭipannamhā yamapurisāna santike,
amānuso vāyati gandho ghoso sūyati dāruṇo.
[pts page 058] [\q  58/]
673. saṁviggo rājā soraṭṭho sārathiṁ etadabravi,
kummaggaṁ paṭipannamhā bhiṁsanaṁ lomahaṁsanaṁ,
purato ca dissati maggo pacchato ca na dissati.

674. kummaggaṁ paṭipannamhā yamapurisāna santike,
amānuso vāyati gandho ghoso sūyati dāruṇo.

675. hatthikkhandhañca āruyha olokento catuddisaṁ, 3
addasa nigrodhaṁ ramaṇīyaṁ4 pādapaṁ chāyāsampannaṁ
nīlabbhavaṇṇasadisaṁ meghavaṇṇasirīnibhaṁ.

676. sārathiṁ āmantayī rājā kiṁ eso dissati brahā,
nīlabbhavaṇṇasadiso meghavaṇṇa sirīnibho.

677. nigrodho so mahārāja pādapo chāyāsampanno,
nīlabbhavaṇṇasadiso meghavaṇṇasirīnibho,

678. tena pāyāsi soraṭṭho yena so dissati brahā,
nilabbhavaṇṇasadiso meghavaṇṇasirīnibho.

679. hatthikkhandheto oruyha rājā rukkhaṁ upāgami,
nisīdi rukkhamūlaṁsmi sāmacco saparijjano.

1. baṇṇanā pathaṁ - machasaṁ.
2. yāma - machasaṁ.
3. catuddisā - machasaṁ.
4. addasa rukkhaṁ nīgrodha - machasaṁ.

[bjt page 136] [\x 136/]

680. pūraṁ pānīyakarakaṁ puve citte ca addasa,
puriso ca devavaṇṇi sabbābharaṇabhūsito
upasaṅkamitvā rājānaṁ soraṭṭhaṁ etadabruvi:

681. svāgataṁ te mahārāja atho te adurāgataṁ,
pivatu devo pānīyaṁ pūve khāda arindama.

682. pivitvā rājā pānīyaṁ sāmacco saparijjano,
pūve khāditvā ca pītvā ca soraṭṭho etadabravī:

683. devatā nusi gandhabbo ādu1 sakko purindado,
ajānantā taṁ pucchāma kathaṁ jānemu taṁ mayaṁ.

684. namhi devo na gandhabbo napi2 sakko purindado,
peto ahaṁ mahārāja suraṭṭhā idhamāgato.

[pts page 059] [\q  59/]

685. kiṁ sīlo kiṁ samācāro suraṭṭhasmiṁ pure tuvaṁ,
kena te buruhmacariyena anubhāvo3 ayaṁ tava?

686. taṁ suṇohi mahārāja arindama raṭṭhavaḍḍhana.
amaccā pārisajjā ca brāhmaṇo ca purohito.

687. suraṭṭhasmā ahaṁ deva puriso pāpacetaso
micchādiṭṭhi ca dussīlo kadariyo paribhāsako

688. dadantānaṁ karontānaṁ vārayissaṁ bayujjanaṁ,
aññesaṁ dadamānānaṁ antarāyakaro ahaṁ.

689. vipāko natthi dānassa saṁyamassa kuto phalaṁ,
natthi ācariyo nāma adantaṁ ko damessati.

690. samatulyāni bhūtāni kuto jeṭṭhāpacāyiko,
natthi balaṁ viriyaṁ vā kuto uṭṭhānaporisaṁ.

691. natthi dāna phalaṁ nāma na visodheti verinaṁ,
laddheyyaṁ labheta macco niyatipariṇāmajā.

1. adu - machasaṁ.
2. namhi - machasaṁ.
3. ānubhāvo - sī. mu [i,] sī, mu [ii]

[bjt page 138] [\x 138/]

692. natthi mātā pitā bhātā loko natthi ito paraṁ,
natthi dinnaṁ natthi hutaṁ sunihitampi na vijjati.

693. yopi bhaneyya purisaṁ parassa chindate siraṁ,
na koci kiñci bhanati sattannaṁ vivaramantare

694. acchejjabhejjo jīvo aṭṭhaṁso guḷaparimaṇḍalo,
yojanānaṁ sataṁ pañca ko jīvaṁ chettumarahati.

695. yathā suttaguḷe khitte nibbeṭhentaṁ palāyati,
evamevampi so jīvo nibbeṭhento palāyati.

696. yathā gāmato nikkhamma aññaṁ gāmaṁ pavisati,
evamevampi so jīvo aññaṁ kāyaṁ pavisati.

697. yathā gehato nikkhamma aññaṁ gehaṁ pavisati,
evamevampi so jīvo aññaṁ bondiṁ1 pavisati.

698. cūḷāsītimahākappuno satasahassānipi hi ye bālā ye ca paṇḍitā,
saṁsāraṁ khepayitvāna dukkhassantaṁ karissare.

699. mitāni sukhadukkhāni doṇehi piṭakehi ca,
jino sabbaṁ pajānāti sammūḷhā itarā pajā.

700. evaṁ diṭṭhi pure āsiṁ sammūḷho mohapāruto,
micchādiṭṭhi ca dussīlo kadariyo paribhāsako.

701. oraṁ me chahi2 māsehi kālakiriyā bhavissati,
[pts page 060] [\q  60/]      ekantaṁ kaṭukaṁ ghoraṁ nirayaṁ papatissahaṁ.

702. catukkaṇṇaṁ catudvāraṁ vibhattaṁ bhāgaso mitaṁ,
ayopākāra pariyantaṁ ayasā paṭikujjitaṁ.

703. tassa ayomayā bhūmi jalitā tejasā yutā,
samantā yojanasataṁ pharitvā tiṭṭhati sabbadā.

1. bundiṁ - machasaṁ.
2. orehi chahi - sī.

[bjt page 140] [\x 140/]

704. vassasatasahassāni1 ghoso sūyati tāvade
lakkhe eso mahārāja satabhāgavassa2 koṭiyo

705. koṭisatasahassāni niraye paccare janā,
micchādiṭṭhi ca dūssīlā ye ca ariyūpavādino.

706. tatthāhaṁ dīghamaddhānaṁ dukkhaṁ vedissaṁ vedanaṁ
phalaṁ pāpassa kammassa tasmā socāmahaṁ bhūsaṁ

707. taṁ suṇohi mahārāja arindama raṭṭhavaḍḍhana,
dhītā mayhaṁ mahārāja uttarā bhaddamatthu te.

708. karoti bhaddakaṁ kammaṁ sīlesūposathe3 rathā
saññatā saṁvibhāgī ca vadaññū vītamaccharā.

709. akhaṇḍakārī sikkhāya saṇhā parakulesu ca,
upāsikā sakyamunino sambuddhassa sirīmato,

710. bhikkhu ca sīlasampanno gāmaṁ piṇḍāya pāvisi.
okkhittacakkhu satimā guttadvāro susaṁvuto.

711. sapadānaṁ caramāno agamā taṁ nivesanaṁ,
tamaddasa mahārāja uttarā bhaddamatthu te.

712. pūraṁ pānīyassa karakaṁ pūve citte ca sā adā,
pitā me kālakato bhante tassetaṁ upakappatu,

713. samanantarānuddiṭṭhe vipāko upapajjatha,
bhuñjāmi kāmakāmīhaṁ rājā vessavaṇo yathā.

714. taṁ suṇohi mahārāja arindama raṭṭhavaḍḍhana,
sadevakassa lokassa buddho aggo pavuccati,
taṁ buddhaṁ saraṇaṁ gaccha saputtadāro arindama.

[pts page 061] [\q  61/]

715. aṭṭhaṅgikena maggena phusanti amataṁ padaṁ,
taṁ dhammaṁ saraṇaṁ gaccha saputtadāro arindama.

716. cattāro maggapaṭipannā4 cattāro ca phale ṭhitā.
esa saṅgho ujubhūto paññāsīlasamāhito,
taṁ saṅghaṁ saraṇaṁ gaccha saputtadāro arindama.

1. vassāni satasahassāni - si. mu.
2. bhāgassa - machasaṁ.
3. uposathe sīle - machasaṁ.
4. cattāro ca paṭipannā - machasaṁ.

[bjt page 142] [\x 142/]

717. pāṇātipātā viramassu khippaṁ
loke adinnaṁ parivajjayassu,
amajjapo mā ca musā abhāṇi
sakena dārena ca hohi tuṭṭho.

718. atthakāmosi me yakkha hitakāmosi devate,
karomi tuyhaṁ vacanaṁ tvaṁsi ācariyo mama.

719. upemi buddhaṁ saraṇaṁ dhammañcāpi anuttaraṁ,
saṅghañca naradevassa gacchāmi saraṇaṁ ahaṁ.

720. pāṇātipātā viramāmi khippaṁ
loke adinnaṁ parivajjayāmi,
amajjapo no ca musā bhaṇāmi
sakena dārena ca bhomi tuṭṭho.

721. opuṇāmi mahāvāte nadiyā vā sīghagāmiyā,
vamāmi pāpikaṁ diṭṭhiṁ buddhānaṁ sāsane rato.

722. idaṁ vatvāna soraṭṭho viramitvā pāpadassanā,
namo bhagavato katvā pāmokkhā1 rathamāruhī'ti.

nandaka petavatthu tatiyaṁ.

4. 4

723. uṭṭhehi revate supāpadhamme
apārutaṁ dvāraṁ2 adānasīle,
nessāma taṁ yattha thunanti duggatā.

724. icceva vatvāna yamassa dutā2
te dve yakkhā lohitakkhā brahantā,
paccekabāhāsu gahetvāna revatiṁ
pakkāmayuṁ devagaṇassa santike.

725. ādiccavaṇṇaṁ ruciraṁ pabhassaraṁ
byamhaṁ subhaṁ kañcavanajālachannaṁ,
kassetamākiṇṇajanaṁ vimānaṁ
suriyassa raṁsīriva jotamānaṁ.

726. nārigaṇā candanasāralittā
ubhato vimānaṁ upasobhayanti,
taṁ dissati suriyasamānavaṇṇaṁ
ko modati saggappatto vimāne.

1. pāmukho - machasaṁ.
2. apārutadavāre - machasaṁ.
3. yakkhā duve lohitabhakkhā - machasaṁ.

[bjt page 144] [\x 144/]

727. bārāṇasiyaṁ nandiyo nāmupāsako1
amaccharī dānapatī vadaññū,
tassetamākiṇṇajanaṁ vimānaṁ
suriyassa raṁsīriva jotamānaṁ.

728. nārīgaṇā candanasāralittā
ubhato vimānaṁ upasobhayanti,
taṁ dissati suriyasamānavaṇṇaṁ
so modati saggappatto vimāne.

729. nandiyassāhaṁ bhariyā
agārinī sabbakulassa issarā,
bhattuvidhāne ramissāmi dānahaṁ2
na patthaye nirayaṁ dassanāya.

730. eso3 te nirayo supāpadhamme
puññaṁ tayā akataṁ jīvaloke,
na hi maccharī rosako pāpadhammo
saggūpagānaṁ4 labhatī sahavyataṁ.

731. kinnu gūthañca muttañca asuci patidissati,
duggandhaṁ kimidaṁ mīḷahaṁ kimetaṁ upavāyati,

732. esa saṁsavako nāma gambhīro sataporiso,
yattha vassasahassāni tuvaṁ paccasi revate.

733. kinnu kāyena vācāya manasā dukkaṭaṁ kataṁ,
kena saṁsavako laddho gambhīro sataporiso.

734. samaṇe brāhmaṇe cāpi aññe cāpi vaṇibbakekha,
musāvādena vañcepi taṁ pāpaṁ pakataṁ tayā.

735. tena saṁsavako laddho gambhīro sataporiso,
tattha vassasahassāni tuvaṁ paccasi revate.

736. hatthepi chindanti athopi pāde
kaṇṇepi chindanti athopi nāsaṁ,
athopi kākoḷagaṇā samecca
saṁgamma khādanti viphandamānaṁ.

737. sādhu kho maṁ paṭinetha kāhāmi kusalaṁ bahuṁ,
dānena samacariyāya saññamena damena ca,
yaṁ katvā sukhitā honti na ca pacchānutappare.

1. nāmāsī upāsako - sīmu [i]
2. dānihaṁ - machasaṁ.
3. eso hi - machasaṁ.
4. saggamaggānaṁ - machasaṁ.

[bjt page 146] [\x 146/]

738. pure tuvaṁ pamajjitvā idāni paridevasi,
sayaṁ katānaṁ kammānaṁ vipākaṁ anubhossasi.

739. ko devalokato manussalokaṁ
gantvāna puṭṭho me evaṁ vadeyya,
nikkhittadaṇḍesu dadātha dānaṁ
acchādanaṁ sayana1 mathannapānaṁ
na hi maccharī rosako pāpadhammo
saggupagānaṁ labhati sahavyataṁ.

740. sāhaṁ nūna ito gantvā yoni laddhāna mānusiṁ,
vadaññu sīlasampannā kāhāmi kusalaṁ bahuṁ:
dānena samacariyāya saññamena damena ca.

741. ārāmāni ca ropissaṁ dugge saṅkamanāni ca,
papañca udapānañca vippasannena cetasā

742. cātuddasi pañcadasiṁ yā ca pakkhassa aṭṭhamiṁ,
pāṭihāriyapakkhañca aṭṭhaṅgasusamāgataṁ.

743. uposathaṁ upavasissaṁ sadā sīlesu saṁvutā,
na ca dāne pamajjissaṁ sāmaṁ diṭṭhamidaṁ mayaṁ.

744. iccevaṁ vippalapantiṁ endamānaṁ tato tato,
khipiṁsu niraye ghore uddhapādaṁ avaṁsiraṁ.

745. ahaṁ pure maccharinī ahosiṁ
paribhāsikā samaṇabrāhmaṇānaṁ,
vitathena ca sāmikaṁ vañcayitvā
paccāmahaṁ niraye ghorarūpe'ti.

revatīpetīvatthu catutthaṁ.

4. 5

746. idaṁ mamaṁ ucchuvanaṁ mahantaṁ
nibbattati puññaphalaṁ anappakaṁ,
taṁ dāni ve paribhogaṁ na upeti3
ācikkha bhante kissa ayaṁ vipāko.

[pts page 062] [\q  62/]

747. haññāmi khajjāmi ca vāyamāmi
parisakkāmi paribhuññajituṁ kiñci.
svāhaṁ chinnathāmo kapaṇo lālapāmi
kissa kammassa ayaṁ vipāko.

1. seyya - sīmu [ii]
2. uddhaṁ pādaṁ - machasaṁ.
3. nadāni me taṁ paribhoga meti - sīmu [i]

[bjt page 148] [\x 148/]

748. vighāto cāhaṁ paripatāmi chamāyaṁ
parivattāmi vāricarova ghamme,
rudato ca me assukā niggalanti
ācikkha bhante kissa ayaṁ vipāko.

749. chāto kilanto ca pipāsito ca
santasito sātasukhaṁ na vinde,
pucchāmi taṁ etamatthaṁ bhadanta
kathannu ucchuparibhogaṁ labheyyaṁ.

750. pure tuvaṁ kammamakāsi attanā
manussabhūto purimāya jātiyā,
ahaṁ ca taṁ etamatthaṁ vadāmi
sutvāna tvaṁ etamatthaṁ vijāna.

751. ucchuṁ tuvaṁ khādamāno payāto
puriso ca te piṭṭhito anvagacchi, 1
so ca taṁ paccāsaṁsanno kathesi
tassa tuvaṁ na kiñci ālapittha.

752. so ca taṁ abhaṇantaṁ ayāci
dehayya ucchunti ca taṁ avoca,
tassa tuvaṁ piṭṭhito ucchu adāsi
tassetaṁ kammassa ayaṁ vipāko.

753. iṅgha tuvaṁ piṭṭhito gaṇha ucchuṁ
gahetvāna khādassu yāvadatthaṁ,
teneva tvaṁ attamano bhavissasi
bhaṭṭho cudaggo ca pamodito ca.

[pts page 063] [\q  63/]

754. gantvāna so piṭṭhito aggahesi
gahetvāna taṁ khādi yāvadatthaṁ,
teneva so attamano ahosi
haṭṭho cudaggo ca pamodito cā'ti.

ucchupetavatthu pañcamaṁ.

4. 6

755. sāvatthi nāma nagaraṁ himavantassa passato,
tattha āsuṁ dve kumārā rājaputtāti me sutaṁ.

756. pamattā2 rajanīyesu kāmassādābhinandino,
paccuppanne sukhe giddhā na te passiṁsu nāgataṁ.

1. anugañchima - machasaṁ.
2. sammattā - sīmu [i]

[bjt page 150] [\x 150/]

757. te cutā ca manussattā paralokaṁ ito gatā.
tedha ghosentyadissantā pubbe dukkaṭamattano.

758. bahūsu vata santesu deyyadhamme upaṭṭhite,
nāsakkhimhā ca attānaṁ parittaṁ kātuṁ sukhāvahaṁ.

759. kiṁ tato pāpakaṁ assa yaṁ no rājakulā cutā.
uppannā1 pettivisayaṁ khuppipāsāsampapitā.

760. sāmino idha hutvāna honti assāmino tahiṁ,
caranti2 khuppipāsāya manussā unnatonatā.

761. etamādīnavaṁ ñatvā issaramadasambhavaṁ
pahāya issaramadaṁ bhave saggagato naro:
kāyassa bhedā sappañño saggaṁ so upapajjati'ti.

kumārapetavatthu chaṭṭhaṁ.

4. 7

762. pubbe katānaṁ kammānaṁ vipāko mathaye manaṁ,
rūpe sadde rase gandhe poṭṭhabbe ca manorame.

763. naccaṁ gītaṁ rati khiḍḍaṁ anubhutvā anappakaṁ,
uyyāne paricaritvāna3 pavisanto giribbajaṁ.

[pts page 064] [\q  64/]

764. isiṁ sunetta4 maddakkhi attadantaṁ samāhitaṁ
appicchaṁ hirisampannaṁ uñche pattagate rataṁ.

765. hatthikkhandhato oruyha laddhā5 bhanteti ca bruvi,
tassa pattaṁ gahetvāna uccaṁ paggayha khattiyo.

766. thaṇḍile pattaṁ bhinditvā hasamāno apakkami,
rañño kitavassahaṁ putto kiṁ maṁ bhikkhu karissasi.

767. tassa kammassa pharusassa vipāko kaṭuko ahu,
yaṁ rājaputto vedesi nirayamhi samappito.

768. chaḷeva caturāsīti vassāni nahutāni ca,
bhusaṁ dukkhaṁ nigacchittho niraye katakibbiso.

1. uppannā - pa.
2. hamanti - machasaṁ.
3. paricaritvā - machasaṁ.
4. sunītaṁ - machasaṁ.
5. laddhaṁ - machasaṁ.

[bjt page 152] [\x 152/]

769. uttānopi ca paccittha nikujjo vāmadakkhiṇo,
uddhaṁpādo ṭhito ceva ciraṁ bālo apaccatha

770. bahūni vassasahassāni pūgāni nahutāni ca,
bhusaṁ dukkhaṁ nigacchittho niraye katakibbiso.

771. etādisaṁ kho kaṭukaṁ appaduṭṭhappadosinaṁ.
paccaniti pāpakammantā isimāsajja subbataṁ.

772. so tattha bahuvassāni vedayitvā bahuṁ dukhaṁ,
khuppipāsāhato nāma peto āsi tato cuto.

773. etamādīnavaṁ disvā1 issaramadasambhavaṁ,
pahāya issaramadaṁ nivātamanuvattaye.

774. diṭṭheva dhamme pāsaṁso yo buddhesu sagāravo,
kāyassa bhedā sappañño saggaṁ so upapajjati'ti.

rājaputtapetavatthu sattamaṁ.

4. 8

775. gūthakūpato uggantvā ko nu dīno hi tiṭṭhasi, 2
nissaṁsayaṁ pāpakammanto kinnu saddahase tuvaṁ,
, 776. ahaṁ bhaddanta petomhi duggato yamalokiko,
pāpakammaṁ karitvāna petalokamito gato.

[pts page 065] [\q  65/]

777. kinnu kāyena vācāya manasā dukkaṭaṁ kataṁ,
kissa kammavipākena idaṁ dukkhaṁ nigacchasi.

778. ahu āvāsiko mayhaṁ issukī kulamaccharī,
ajjhāsito3 mayhaṁ ghare kadariyo paribhāsako.

779. tassāhaṁ vacanaṁ sutvā bhikkhavo paribhāsisaṁ,
tassa kammavipākena petalokamito gato.

780. amitto mittavaṇṇena yo te āsi kulupako,
kāyassa bhedā duppañño kinnu pecca gatiṁ gato.

781. tassevāhaṁ pāpakammassa sīse tiṭṭhāmi matthake,
so ca paravisayaṁ patto mameva paricārako.

782. yaṁ bhaddanta4 hadantaññe etaṁ me hoti bhojanaṁ,
ahaṁ ca kho yaṁ hadāmi etaṁ so upajīvati'ti.

gūthakhādakapetavatthu aṭṭhamaṁ.

1. √atvā - machasaṁ.
2. dīno patiṭṭhasi - machasaṁ.
3. ajjho sito - sīmu [i,] sīmu [ii]
4. bhadante - machasaṁ.

[bjt page 154] [\x 154/]

4. 9

783. gūthakūpato uggantvā kā nu dīnā hi tiṭṭhasi,
nissaṁsayaṁ pāpakammantā1 kinnu saddahase tuvaṁ.

784. ahaṁ bhaddanta petīmhi duggatā yamalokikā,
pāpakammaṁ karitvāna petalokamito gatā.

785. kinnu kāyena vācāya manasā dukkaṭaṁ kataṁ,
kissa kamma vipākena idaṁ dukkhaṁ nigacchasi.

786. ahu āvāsiko mayhaṁ issukī kulamaccharī,
ajjhāsito mayhaṁ ghare kadariyo paribhāsako.

787. tassāhaṁ vacanaṁ sutvā bhikkhavo paribhāsisaṁ,
tassa kammavipākena petalokamito gatā.

788. amitto mittavaṇṇena yo te āsi kulūpako,
kāyassa bhedā duppañño kinnu pecca gatiṁ gato.

789. tassevāhaṁ pāpakammassa sīse tiṭṭhāmi matthake,
so ca paravisayaṁ patto mameva paricārako.

790. yaṁ bhaddanta hadantaññe etaṁ me hoti bhojanaṁ,
ahaṁ ca kho yaṁ hadāmi etaṁ so upajīvatī'ti.

gūthakhādakapetivatthu navamaṁ.

4. 10

791. naggā dubbaṇṇarūpāttha kisā dhamanisanthatā2,
upphāsulikā kisikā ke nu tumbhettha mārisā.

792. mayaṁ bhaddanta3 petāmhā duggatā yamalokikā,
pāpakammaṁ karitvāna petalokamito gatā.

793. kinnu kāyena vācāya manāsā dukkaṭaṁ kataṁ,
kissa kammavipākena petalokamito gatā.

1. kammanti - machasaṁ.
2. saṇaṭhitā - machasaṁ.
3. bhadante - machasaṁ.

[bjt page 156] [\x 156/]

794. ānavaṭesu titthesu vicinimbhaddhamāsakaṁ,
santesu deyyadhammesu dīpaṁ nākambha attano.

795. nadiṁ upema tasitā rittakā parivattati,
chāyaṁ upema uṇhesu ātapo parivattati.

[pts page 066] [\q  66/]

796. aggivaṇṇo ca no vāto dahanto upavāyati,
etañca bhante1 arahāma aññañca pāpakaṁ tato.

797. adhi yojanāni gacchāma chātā āhāragedhino,
aladdhāva nivattema aho no appapuññatā.

798. te ca tattheva patītā2 bhūmiyaṁ paṭisumbhitā,
uttānā patikirāma avakujjā patāmase.

799. te ca tattheva patītā2 bhūmiyaṁ paṭisumbhitā,
uraṁ sīsañca ghaṭṭema aho no appapuññatā.

800. etañca bhante arahāma aññaṁ ca pāpakaṁ tato,
santesu deyyadhammesu dīpaṁ nākambha attano.

801. te hi nūna ito gantvā yoniṁ laddhāna mānusiṁ,
vadaññū sīlasampannā kāhāma kusalaṁ bahu'nti.

gaṇapetavatthu dasamaṁ.

4. 11

802. diṭṭhā tayā nirayā tiracchānayoni
petā asurā athavāpi manussā devā3
sayamaddasa4 kammavipākamattano
nessāmi taṁ pāṭaliputtamakkhataṁ
tattha gantvā kusalaṁ karohi dhammaṁ.

803. atthakāmosi me yakkha hitakāmosi devate,
karomi tuyhaṁ vacanaṁ tvaṁsi ācariyo mama.

804. diṭṭhā mayā nirayā tiracchānayoni
petā asurā athavāpi manussā devā
sayamaddasa kammavipākamattano
kāhāmi puññāni anappakānī'ti.

pāṭalīputtapetavatthu ekādasamaṁ.

1. bhadante - machasaṁ.
2. tatthappatīkā - machasaṁ.
3. atha mānusā devā - machasaṁ.
4 addasaṁ - machasaṁ.

[bjt page 158] [\x 158/]

4. 12

805. ayañca te pokkharaṇi surammā
samā suppatitthā mahodikā ca, 1
supupphitā bhamaragaṇānukiṇṇā
kathaṁ tayā laddhā ayaṁ manuññā.

[pts page 067] [\q  67/]

806. idañca te ambavanaṁ surammaṁ
sabbotukaṁ dhārayate phalāni,
supupphītaṁ bhamaragaṇānukiṇṇaṁ
kathaṁ tayā laddhamidaṁ vimānaṁ.

807. ambapakkodakā yāgu sītacchāyā manoramā,
dhītarā dinnadānena tena me idha labbhati.

808. sandiṭṭhikaṁ kammaṁ evaṁ passatha
dānassa damassa saṁyamassa vipākaṁ,
dāsī ahaṁ ayyakulesu hutvā
suṇisā homi agārassa ca issarā'ti.

pokkharaṇīpetavatthu dvādasamaṁ.

4. 13

809. yaṁ dadāti na taṁ hoti detheva dānaṁ datvā ubhayaṁ tarati,
ubhayaṁ tena dānena gacchati jāgaratha mā pamajjathā'ti.

ambarukkhapetavatthu terasamaṁ.

4. 14

810. mayaṁ bhoge sambharimhā samena visamena ca,
te aññe paribhuñjanti mayaṁ dukkhassa bhāginī'ti.

bhogasaṁharaṇapetavatthu cuddasamaṁ.

4. 15

811. saṭṭhivassasahassāni paripuṇṇāni sabbaso,
niraye paccamānānaṁ kadā anto bhavissati.

812. natthi anto kuto anto na anto patidissati,
tathā hi pakataṁ pāpaṁ mama tuyhaṁ2 ca mārisa.

1. mahodakā ca - machasaṁ.
2. tuyhaṁ mayhaṁ ca - machasaṁ.

[bjt page 160] [\x 160/]

[pts page 068] [\q  68/]

813. dujjīvitaṁ ajīvimha ye sante na dadambhase,
santesu deyyadhammesu dīpaṁ nākamha attano.

814. so hi1 nūna ito gantvā yoniṁ laddhāna mānusiṁ,
vadaññū sīlasampanno kāhāmi kusalaṁ bahu'nti.

seṭṭhiputtapetavatthu paṇṇarasamaṁ.

4. 16

815. kinnu ummattarūpo ca migo bhanto va dhāvasi,
nissaṁsayaṁ pāpakammanto kinnu saddāyase tuvaṁ.

816. ahaṁ bhaddanta petomhi duggato yamalokiko,
pāpakammaṁ karitvāna petalokaṁ ito gato.

817. saṭṭhikūṭasahassāni paripuṇṇāni sabbaso,
sīse mayhaṁ nipatanti te bhindanti ca2 matthakaṁ.

818. kinnu kāyena vācāya manasā dukkaṭaṁ kataṁ,
kissa kammavipākena idaṁ dukkhaṁ nigacchasi.

819. saṭṭhīkūṭasahassāni paripuṇṇāni sabbaso,
sīse tuyhaṁ nipatanti te bhindanti ca matthakaṁ.

820. athaddasāsiṁ sambuddhaṁ sunettaṁ bhāvitindriyaṁ,
nisinnaṁ rukkhamūlasmiṁ jhāyantamakutobhayaṁ.

821. sālittakappahārena bhindissaṁ tassa matthakaṁ,
tassa kammavipākena idaṁ dukkhaṁ nigacchisaṁ.

822. saṭṭhikūṭasahassāni paripuṇṇāni sabbaso,
sīse mayhaṁ nipatanti te bhindanti ca matthakaṁ.

823. dhammena te kāpurisā-
saṭṭhikūṭasahassāni paripuṇṇāni sabbaso,
sīse tuyhaṁ nipatanti te bhindanti ca matthaka'nti.

saṭṭhikūṭasahassapetavatthu soḷasamaṁ.

mahāvaggo catuttho.

tassuddānā: -

ambasakkharo serissako piṅgalo revatī ucchukhādakā
dve kumārā dve gūthakhādakā gaṇapāṭali pokkharañca ambarukkhabhogasaṁhārā seṭṭhiputta saṭṭhikūṭā iti soḷasavatthūni tena pavuccati'ti.

petavatthu pāḷi samattā.

1. sohaṁ - machasaṁ.
2. vobhindanteva - dhammapadaṭṭhakathā.

